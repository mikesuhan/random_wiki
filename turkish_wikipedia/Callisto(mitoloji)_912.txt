Callisto , mitolojide Arkadya Kralı  Lykaon 'un kızı ve  Artemis 'in arkadaşıdır. Bakire tanrıça kılığına giren  Zeus  tarafından tecavüze uğramıştır. Gebe olduğu anlaşılınca Artemis tarafından kovulur,  Hera  tarafından intikam hırsıyla bir ayıya dönüştürülür. Callisto'nun oğlu  Arkas  on beş yaşına geldiğinde, av esnasında hayvana dönüştürülmüş olan annesiyle karşılaşır ve yayını gerer; o anda Zeus her ikisini de göğe yerleştirir, Callisto  Büyük Ayı , Arkas ise  Arkturos  yani  ayı çobanı  olur. Hera buna da öfkelenir ve deniz tanrıları  Okeanos  ile  Tethys 'ten, yıldıza dönüşmüş olan ayının bir daha asla deniz sularında yıkanamamasını ister. Bu yüzden Büyük Ayı asla batmaz  [1] .

Artemis/ Diana 'nın zavallı Callisto'yu nasıl cezalandırdığını,  Tizian  büyük bir tabloda tasvir etmiştir (1566 civarı, Viyana, Sanat Tarihi Müzesi). Kısa bir süre sonra  Luca Cambiaso  "Callisto'nun attığı yanlış adımın keşfedilmesi" adlı eserini resmetmiştir (1570 civarı, Kassel, Tablo Galerisi). Baba Zeus'un kılıktan kılığa girme sanatındaki dehası göz önüne alındığında, "atılan yanlış bir adımdan" bahsetmek gerçekten mümkün değildir.

Pietro Cavalli 'nin "La Calisto" adlı operasının (1651) librettocusu, Diana'ya âşık olan sığırtmaç  Endymion 'un yanlış Diana'ya, yani  Jüpiter /Zeus'un boynuna sarılmasını sağlayarak olaya bir komiklik katar. Zor durumdaki tanrıya  Satirler  yardım etmek durumunda kalır.