İzmir Büyükşehir Belediyesi ,  İzmir   il  sınırlarının  belediye  işlerini yürüten  devlet   kuruluşudur . İzmir Büyükşehir Belediyesi Binası  Konak Meydanı 'nda bulunmaktadır. Belediye Başkanı  Aziz Kocaoğlu 'dur.

6 Mart   2008  tarihinde kabul edilen 5747 sayılı  Bakanlar Kurulu  kararıyla  Bayraklı  ve  Karabağlar  ilçeleri kurulup İzmir Büyükşehir Belediyesi'ne bağlanmıştır. Ayrıca  6 Aralık   2012  tarihinde  Resmi Gazete 'de yayımlanan 6360 sayılı On Dört İlde Büyükşehir Belediyesi ve Yirmi Yedi İlçe Kurulması ile Bazı Kanun Hükmünde Kararnamelerde Değişiklik Yapılmasına Dair Kanun'a göre ilin bütün sınırları İzmir Büyükşehir Belediyesi sınırlarına dahil edilmiştir.

Uluslararası etkinliklerin geliştirilmesi ve böylelikle İzmir’in uluslararası bir kent haline gelmesi amacıyla Büyükşehir Belediyesi birçok uluslararası kuruluşa üye olmuştur. Bunlar arasında Birleşmiş Milletler Kalkınma Programı (UNDP), Birleşmiş Kentler ve Yerel Yönetimler Ortadoğu ve Batı Asya Bölge Teşkilatı (UCLG-MEWA), Balkan Kentleri Ağı (BALCINET), Avrupa Kentler Birliği (EUROCITIES), Akdeniz Kentleri Birliği (MEDCITIES), Avrupa Hayvanat Bahçeleri ve Akvaryumları Birliği (EAZA) ve İslam Başkentleri ve Kentleri Teşkilatı (OICC), Dünya Sağlık Örgütü (WHO) Sağlıklı Kentler Birliği ve Hareketli Kentler Ağı (CFM) bulunmaktadır.

“Fuarlar, Kongreler, Festivaller Kenti” olma yolunda hızla ilerleyen İzmir, ulusal ve uluslararası birçok fuar organizasyonu düzenlemektedir. “İzmir Enternasyonal Fuarı” ile kent, 1931 yılından bu yana süren güçlü bir fuarcılık geleneğine sahiptir.

Gerçekleştirilen ve desteklenen 35 dolayında ihtisas fuarı arasında "Mermer ve Doğaltaş Teknolojileri Fuarı", İtalya-Verona’dan sonra alanında dünyanın ikinci büyük sektör fuarıdır. İzmir "If Wedding Fashion" da, sadece birkaç yıl içinde Avrupa’nın alanında en önemli üç fuarından biri olmuştur.

İzmir’de organize edilen diğer ihtisas fuarları arasında; ayakkabı, aksesuar, mücevher, saat, gelin-damat, seracılık ve peyzaj, eğitim, kitap, plastik ve ambalaj fuarı, elektrik, elektronik, şarap-zeytin-zeytinyağı ve alkollü içecekler, yenilenebilir enerji, yapı, otomobil ve hafif ticari araçlar, turizm fuarı ve hediyelik eşya fuarı bulunmaktadır.

İzmir, 1971 Akdeniz Oyunları ve UNIVERSIADE 2005 İZMİR (Dünya Üniversiteler Yaz Spor Oyunları) organizasyonları ile, uluslararası büyük organizasyon gerçekleştirebilme yeteneğini kanıtlamış bir kenttir.

Bu iki büyük organizasyon dışında İzmir, pek çok uluslararası spor organizasyonuna da ev sahipliği yapmıştır. Avrupa Eskrim Şampiyonası, Avrupa 20 Yaş altı Erkekler Basketbol Şampiyonası, 7. Dünya Gençler Taekwondo Şampiyonası, 1. Dünya İşitme Engelliler Atletizm Şampiyonası ve 2009 Avrupa Erkekler Voleybol Şampiyonası ile kentin organizasyon deneyimi güçlenmiştir.

Kardeş kent , kentlerin yerel yönetimleri aracılığıyla yabancı ülke kentleri ile kurdukları resmi dostane ilişkiyi ifade etmektedir. Belediye Meclisince alınan karar ile kurulan kardeş kent ilişkisi, içerisinde bulunduğumuz globalleşme sürecinde uluslararası gelişmeler açısından oldukça önemli bir olguyu ifade etmektedir. İzmir Büyükşehir Belediyesi; kurduğu kardeş kent ilişkileri ile sosyo-kültürel, ekonomik, eğitim, sağlık, ticaret, turizm, yerel yönetim hizmetleri ve spor gibi konularla tarafları ilgilendiren diğer alanlarda, iki kentin ilgili birimleri arasında iletişim ve koordinasyonu sağlayarak bilgi/deneyim alışverişi ve işbirliğinin geliştirilmesini amaçlamıştır. Sonuç olarak, iki şehir arasında karşılıklı anlayış, dostluk ve barışın güçlendirilmesi amacıyla; tarihi, kültürel, sosyal ve coğrafi açıdan İzmir ile benzerlikleri olan birçok yabancı şehir ile kardeş kent antlaşmaları imzalanmıştır.

İzmir'in toplam 31 tane kardeş kenti vardır. [1]