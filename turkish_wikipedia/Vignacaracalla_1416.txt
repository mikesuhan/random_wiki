Vigna caracalla  anavatanı  Güney   Amerika  ve Orta Amerika olan  baklagiller  ailesine ait sarıcı, tırmanıcı bir bitkidir. Türkiye'de selluka olarak bilinen  bitki  kokulu,  salkım  şeklinde ve renk değiştiren çiçekler açar. Çiçekler  salyangoz  kabuğunu andıran helezon şekilli kıvrımları nedeni ile bitkinin salyangoz  sarmaşık  olarak anılmasına da neden olmuştur. Caracalla Portekizce de salyangoz anlamına gelen caracol kelimesinden türemiştir.

Selluka  soğuğa dayanıklılık haritasına  göre Türkiye'de 9. ve 10. bölgelerde açık havada yetiştirilmeye uygundur.  Çok yıllık  kalıcı bir bitkidir. Gelişim için yüksek sıcaklık ve neme ihtiyaç duyar. Soğuk iklimlerde yetiştirilmesi saksıda ya da dondan korumalı kapalı alanlarda yapılır.

Işık: Tüm gün güneşli, güneye bakan cepheye dikimi yapılmalıdır. Nem: %50 ve aşağısı idealdir, kuraklığa dayanıklıdır. Sulama: Her sulama arası toprak kurumaya yakın olmalıdır. Saksı yetiştiriciliğinde toprak saksıda yetiştirilmesi sağlıklı kök gelişi için tercih edilir. Budama: Budama kış sonu ya da bahar başında yapılır. Çiçeklenme yeni sürgünler üzerinde olduğundan bahar ve yaz aylarında yapılacak budama çiçeklenmeyi azaltır. Hastalık ve zararlılar: Kırmızı örümcek zararlısına karşı oldukça hassastır. Saksı yetiştiriciliğinde kış aylarında dondan korunaklı iç mekana alındıklarında ya da yaz aylarında sıcak ve kuru ortamlarda kırmızı örümcek zararlısı çoğalarak bitkiye zarar verebilir. Kök çürümesi kış aylarında nemli ve soğuk ortamda kalan bitkilerde gözlenir.