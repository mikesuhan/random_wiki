Bolivya nehir yunusu  ( Inia geoffrensis boliviensis ),  Amazon nehir yunusu 'nun  alt türü  olan,  Bolivya 'da ve  Brezilya 'nın güneybatı bölgesinde yaşayan  nehir yunusu . 2008 yılında moleküler düzeydeki çalışmaların ardından ayrı bir tür olarak teyit edilmiştir.

Bu yunusun  Inia geoffrensis  türünden farklı olduğunu savunan araştırmacılar ve bilimsel kuruluşlar da mevcuttur. [1] [2] [3]

Eylül 2012'de,  Bolivya  cumhurbaşkanı  Evo Morales  bu yunusu ulusal zenginlik kapsamına katarak korunmasına yönelik kanunlar çıkarmıştır. [4]

Fransız doğa bilimci ve  paleontolojist   Alcide Dessalines d'Orbigny , bu yunusu 1826-1833 yılları arasında Güney Amerika'da keşfetmiştir. [5]  Fransa'ya 1834 yılında döndüğünde kendi keşfettiği bilimsel keşiflerine  Inia boliviensis  türünü de eklemiştir. 1847 yılında d'Orbigny ve  Paul Gervais  bu yeni türü " Delphinius geoffrensis " yani  Amazon nehir yunusu ) ile karşılaştırmışlar ve bu iki yunus türünün çok yakın olduğuna karar vermişlerdir. [6]

1973 yılında Bolivya'daki akarsularda bu yunusa ait dişler bulunmuştur. Bu tarihten itibaren "Bolivya nehir yunusu" adını alan  Inia geoffrensis boliviensis  bu isimle literatüre girmiştir. Buna karşın bu nehir yunusunun taksomonisinde bir fikir birliği bulunmamaktadır. [7]

Hayvanın boyunun 208 ile 216 cm arasında değiştiği ve üst çenede 31-35 diş bulunduğu rapor edilmiştir. [8]  Uzun bir burna sahip olan bu canlı türünde, erkek ve dişiler arasında vücut boyutu ve şekli, renk veya desen bakımından farklılıklar görülür ( Seksüel dimorfizm ). Fiziksel özellikleri bakımından  Amazon nehir yunusu  ile benzerlikler taşır. Bununla birlikte bu canlılarla ilgili ayrıntılı çalışmalar mevcut olmayıp standart verilerek ulaşmak mümkün değildir.

Bolivya nehir yunusları genellikle Bolivya'daki göl ve nehirlerde yaşamakta ve buradaki besinlerle yaşamlarını devam ettirmektedir. Cinsin diğer üyeleri gibi bu canlıların da temel besin kaynağı balıktır. [8] [9]

Bölgedeki baraj inşaatları bu canlıların yaşamlarına tehdit oluşturmaktadır. Bu barajlar nedeniyle canlıların doğal besin kaynakları yok olmaya yüz tutmuştur. Bu tehditlere karşı Bolivya hükûmeti bu yunus türü için çeşitli önlemler almıştır. Buna yönelik olarak Temmuz 1999'da çıkartılan  25458 nolu Kararname  ile bölgedeki avcılık ve balıkçılık risk olarak kabul edilmiş ve ulusal zenginliğe karşı suç olarak tanımlanarak yasaklanmıştır. Bu kararı takiben 2008 yılında çıkan kararda da bu yunus cinsi Bolivya'nın ulusal mirası kapsamı altına alınmıştır. Tüm bunlara karşın  Dünya Doğa ve Doğal Kaynakları Koruma Birliği  bu cinsi, bilimsel verilerin eksik olması sebebiyle henüz bağımsız bir tür olarak kabul etmemiştir. [8]

Bölgede yaşayan 1400 ila 4000 arasında Bolivya nehir yunusu olduğu tahmin edilmektedir. [8]

d'Orbigny'nin çizdiği 1847 yılına ait Bolivya nehir yunusu çizimleri

Nehirde yüzen bir Bolivya nehir yunusu