Oriana Fallaci , (29 Haziran 1929 - 15 Eylül 2006),  İtalyan   feminist  yazar, gazeteci ve siyasi gözlemci.

Oriana Fallaci, 29 Haziran 1929 tarihinde Floransa'da doğdu. Babası, Mussolini karşıtı mücadelede liderlik yapmış ve Floransa'nın Naziler tarafından işgali sırasında kaçırılarak işkence görmüş bir aktivistti. [1]  Hayatı daima hareket halinde olmakla geçen Fallaci 9 yaşında kısa hikayeler yazmaya başladı. Henüz 14 yaşındayken direnişe başladı. Bu dönemde İtalya'daki  Giustizia e Libertà  adlı faşizm karşıtı bir organizasyona katıldı. Fallaci, savaş sırasında yaptığı çalışmalar sebebiyle İtalya'da Müttefik Kuvvetler Komutanı tarafından ödüllendirildi. [2]

Henüz 17 yaşındayken  gazetecilik  mesleğine adım atan Fallaci,  Ayetullah Humeyni ,  Henry Kissinger ,  Muammer Kaddafi ,  Golda Meir ,  Ariel Sharon ,  İndira Gandhi ,  Zülfikar Ali Butto ,  Şah Rıza Pehlevi  gibi pek çok ünlü liderle yaptığı çarpıcı röportajlarla adını duyurdu. 1967 yılından itibaren savaş muhabirliği görevi üstlendi. Başta 7 senesini geçirmiş olduğu Vietnam olmak üzere Güney Asya,  Orta Doğu , Güney Afrika, Orta ve Güney Amerika'da sıcak çatışmaların yaşandığı savaş alanlarında gazetecilik yaptı. "Öfke ve Gurur" adlı eseri İtalya'da 1 milyonu aşkın sattı. İtalyan gazetesi  Corriere della Sera 'da bir dönem yöneticilik yaptı [3] . Fallaci, çeşitli biyografi ve romanlar yazdı. Fallaci'nin önemli kitapları arasında, "Doğmamış Bir Çocuğa Mektup" ve "İnşallah" yer alıyor. [4]

2 Ekim 1968'de Meksika Olimpiyatları sırasında polisle göstericiler arasında çıkan çatışma esnasında sırtından ve dizinden vurularak ağır yaralandı, öldüğünün sanılması üzerine morga kaldırıldı. Ancak morgda görevli bir rahibin nefes aldığını görmesiyle yaşadığı anlaşıldı ve tekrar hayata döndü. [2]

Böylelikle Fallaci, üç yüz kişinin ölümüyle sonuçlanan [5]  Meksika’daki Tlatelolco katliamında hayatta kalan iki kişiden biri olarak kaldı.

Fallaci pek çok kez ölüm tehdidi aldı. Hayatının son dönemlerini New York’ta geçiren Oriana Fallaci, 15 Eylül 2006 tarihinde kanser tedavisi gördüğü Floransa’da (76 yaşında) öldü. [6]