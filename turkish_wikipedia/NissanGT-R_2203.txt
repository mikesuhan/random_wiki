Nissan GT-R ,  Nissan  tarafından üretilen ve ilk olarak 2007 yılında Japonya'da piyasaya sürülen spor otomobildir.  Nissan Skyline GT-R 'ın halefidir, ama artık  Skyline  otomobil serisinin bir parçası olmaktan çıkmıştır.

Nissan, 1969 ve 1974 yılları arasında ve tekrardan 1989 ve 2002 yılları arasında, Skyline sedan tipi aracının yüksek performanslı bir modeli olan Skyline GT-R'ı üretmiştir. Bu araç bir ikon haline gelmiş ve yollarda ve pistlerde büyük ün kazanmıştır. Nissan GT-R, her ne kadar artık “Skyline” armasını taşımasa da Nissan Skyline GT-R geçmişinin bir parçasıdır. Hemen önceki Skyline GT-R nesilleri gibi, Nissan GT-R da 4 çekerli, çift turbolu 6 silindirli bir motora ve artık simgesi haline gelmiş 4 adet yuvarlak stop lambasına sahiptir. Ancak GT-R tamamen yeni bir model olup Skyline ailesinin diğer fertleri ile çok az ortak noktaya sahiptir ve küçük adımlardan oluşan evrimlerden ziyade tamamen yeniden tasarım yoluna gidilmiştir: dört tekerlekten yönlendirmeli  HICAS  sistemi kaldırılmış ve daha önceki sıralı 6 silindirli  RB26DETT  motor yerini  V6   VR38DETT  motora bırakmıştır. GT-R mirasından ötürü, tamamen yeni sürüm olan şasinin kodu CBA-R35 veya kısaca 'R35' olarak adlandırılmıştır (CBA emisyon standardının ön ekidir).

GT-R yine selefi olan Skyline serilerine verilen ve ilk defa bir Avustralya otomobil yayını olan Wheels'in Temmuz 1989 baskısında sözü edilmiş olan Godzilla lakabını korumuştur.

İki adet kavram otomobili, üretim modeli ortaya çıkmadan önce otomobil fuarlarında gösterilmiştir. Bunlardan ilki 2001 Tokyo Motor Show Fuarında gösterilmiş olup 21.yüzyıl GT-R'ının neye benzeyeceği hakkında bir önizlenim vermiştir.

2005 Tokyo Motor Show Fuarında Nissan yeniden tasarlanmış bir kavram otomobili olan GT-R Proto'yu günışığına çıkarmış ve üretim modelinin % 80 – % 90 arası bir oranda kavram aracını temel alacağını belirtmiştir.

GT-R'ın üretim modeli ilk olarak 2007  Tokyo Motor Show  Fuarında ortaya çıkarılmış ve ilk olarak Japon pazarına 6 Aralık 2007'de sürülmüştür. Diğer pazarlara sürülüş tarihleri sırasıyla ABD'de 7 Temmuz 2008'de, Kanada'da yine 2008 Temmuz ayı içinde ve üçüncü tüketici pazarı olarak Avrupa'da Mart 2009'dadır. İlk pazara sürüş tarihlerindeki bu bölgesel olarak orantısız farklılıkların sebepleri Nissan'ın aracın servis hizmetlerinin de yapılacağı GT-R performans merkezleri kuruyor olması ve ayrıca aracın motorunun ve arka tarafına takılı vites kutusunun elle birleştirilmesi yüzünden küresel üretim kapasitesinin aylık 1000 araç civarında sınırlı olmasıydı.