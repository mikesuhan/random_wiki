My Foolish Heart , 1949  ABD  yapımı sinema filmi. Filmde bir kadının, hayatında meydana gelen kötü olayları anlatışı yer alır.  Mark Robson 'ın yönettiği filmde başrollerde  Dana Andrews  ve  Susan Hayward  yer almıştır.

J. D. Salinger 'ın 1948 tarihli " Sarsak Dayı Connecticut'ta " öyküsünden uyarlanan film, yazarın eserlerinden izinli olarak yapılan tek uyarlamadır. Filmin yapımcılarının öyküye sadık kalmamaları, Salinger'ın  Çavdar Tarlasında Çocuklar  gibi ünlü eserleri de dahil olmak üzere hiçbir eserinin uyarlanmasına izin vermemesine sebep olmuştur.

1943 tarihli " Varioni Kardeşler " öyküsü hakkında çıkan "Hollywood söylentilerinin" karşılıksız çıkmasının yarattığı hayalkırıklığı [1]  sebebiyle Salinger, bağımsız yapımcı  Samuel Goldwyn 'in "Sarsak Dayı Connecticut'ta" öyküsünün film haklarını alma teklifi karşısında tereddüt etmedi. Yazarın temsilcisi Dorothy Olding, Salinger'ın alışılmadık biçimde kontrolü devretmesinin sebebini "iyi bir film yapacağını sanıyorduk" sözleriyle açıkladı. [2]

Gerçekten de filmin ilk kadrosunda  Oscar 'lı aktris  Teresa Wright  ile  Kazablanka  filminin senaristleri  Julius J. Epstein  ve  Philip G. Epstein 'ın yer alması "iyi bir film" olacağı izlenimini veriyordu. Hatta Salinger'ın birkaç yıl önce, 1944'te yazdığı " İlgili Taraflar " öyküsünde karısı tarafından terk edilen adam, hayalî bir piyaniste  Kazablanka 'nın ünlü "Tekrar çal, Sam" repliğiyle sesleniyordu. Ancak çekimlerin sonunda ortaya  My Foolish Heart  şeklinde adı değiştirmiş, Wright yerine son dakikada  Susan Hayward 'ın yer aldığı [3]  ve vizyona girer girmez ağır eleştiriler alan bir film çıkmıştı.

The New Yorker 'a göre film "pembe dizi klişeleri ile doluydu". [4]   Time  ise senaryonun "Woman's Home Companion serilerindeki tüm duygusal muslukları açan... ıslak bir öykü" olduğunu yazdı. [5]  Goldwyn biyografisi yazarı  A. Scott Berg 'e göre "Epsteinlar'ın versiyonunda [özgün öyküden] çok daha fazlası vardı ve sonuçta ortaya gerçek dışı bir hikayeye sahip ‘dört mendillik’ bir film çıktı." [6]  Berg filmi bir "yozlaştırma" olarak da nitelendirdi. Salinger'ın temsilcisinin sözleriyle, öykülerinden birinin "1950'lerde yapılan 'berbat filmi'  [ sic ] " [7]  yüzünden yazar, özellikle  Çavdar Tarlasında Çocuklar  için gelen sürekli taleplere rağmen eserlerinin haklarını bir daha asla Hollywood film yapımcılarına vermedi.

Tüm eleştirilere rağmen film,  Akademi Ödülleri 'nde  En İyi Kadın Oyuncu Ödülü  (Susan Hayward) ve  En İyi Orijinal Şarkı Ödülü  ( Victor Young  ve  Ned Washington 'ın yazdığı  Martha Mears 'ın seslendirdiği, daha sonra bir caz standardı haline gelen filmle aynı isimli şarkı için) adaylıkları elde etti. Sonraki yıllarda film hakkındaki sert eleştiriler azalmasa da (örneğin  Christopher Durang  1996'da filmi "sırılsıklam bir aşk hikâyesi" [8]  olarak niteledi) film eleştirmeni  Andrew Sarris  filmi savundu. [9]