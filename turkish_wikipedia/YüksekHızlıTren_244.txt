Yüksek Hızlı Tren  (YHT), aynı  Fransa 'daki  TGV  veya  Almanya 'daki  ICE  gibi,  Türkiye 'de  TCDD  tarafından verilen  hızlı tren  hizmetinin adıdır. Bu hizmet kendine özgü hızlı demiryolları ve tren setleri ile verilmektedir. YHT'nin seferlerine başlaması ile birlikte Türkiye bu teknolojiyi kullanan ülkeler arasında Avrupa'da 6., dünyada 8. ülke olmuştur. [1]

TCDD  bu treninin adını belirlemek bir için anket yapmış, ankette yüksek oy alan "Türk Yıldızı", "Turkuaz", "Kardelen", "Yüksek Hızlı Tren", "Çelik Kanat", "Yıldırım" gibi isimler [2]  arasından Yüksek Hızlı Tren adında karar kılındığını açıklamıştır. [3]

YHT ilk olarak  Ankara - Eskişehir  güzergâhında hizmet vermiştir. Günümüzde Konya, İstanbul, Ankara, Eskişehir, Bilecik, İstanbul(Pendik) şehirlerinde hizmet vermektedir. Seyir hızı 250 km/s'tir. 8  motora  sahip olan trende arıza durumunda bir diğer motorun devreye girerek trenin yolda kalmasını önleyen bir sistem bulunmaktadır. [4]  Ankara-Eskişehir arasını yaklaşık 1 saat 20 dakikada alan hızlı trenin, Başkentray'ın bitimiyle bu sürenin 1 saat 15 dakikaya ineceği belirtiliyor.

YHT, ilk olarak  13 Mart   2009  günü saat 09.40'ta Ankara'dan Eskişehir'e hareket etti. [1]

Ankara  ile  İstanbul  arasında inşaatı tamamlanmış olan  hızlı tren  hattıdır. 533 Km. uzunluğundaki hatta yolculuğun 3.5 saat sürmektedir. Hatta çalışacak yüksek hızlı tren 250 Km/sa hızla hareket etmektedir. Hızlı trenin İstanbul'a varış tarihi 29 Ekim 2013 dir.  Marmaray 'ın açılışı aynı gün yapılmıştır. [5]

Ankara - İstanbul seferini yapan hızlı trenin 8 durağı bulunmaktadır. Bunlar Sırasıyla (Ankara'dan kalkarsa) Ankara Merkez Garı, Sincan Garı, Polatlı Garı, Eskişehir Garı, Bozüyük Garı, İzmit Garı, Gebze Garı ve Pendik Garlarıdır.

Eskişehir şehir içi geçişi yer altına alındığından Eskişehir Garı şu anki yerinden 500 metre kadar ileriye taşınması planlanmaktadır.

İnönü - Gebze etabında 36 adet tünel yapımı planlanmış ancak uygulamada bazı tüneller birleştirilmiş ve iptal edilmiştir.  TBM  ile açılan bir tünel heyelan riski ile önce yeri değiştirilmiş daha sonra  TBM 'nin tünel içinde ilerleyememesi üzerine iptal edilmiş ve makine tünelin içinde bırakılarak güzergah değiştirilmiştir.

212 km.'lik  Polatlı - Konya  hattının yapımı Ağustos 2006'da başladı. Hat 2011 yılında tamamlanarak hizmete açıldı. Hattın kontrolü için yapılan testlerde 40.000 km yol yapılmıştır. Bu hat ile arada doğrudan bir hat olmadığından 10 saat 30 dakika olan Ankara-Konya yolculuk süresi 1 saat 30 dakikaya düşmüştür.  Ankara 'dan  Konya 'ya uzanan hattın uzunluğu 306 kmdir. Her gün karşılıklı 14 sefer yapılmaktadır. Yeni alınacak 6 Siemens Velaro tren seti teslim edildiğinde saatte bir sefer yapılacaktır. Başkentrayın tamamlanması ve saatte 300–350 km hız yapan Siemens Velaro'ların hizmete girmesiyle 1 saat 15 dakikaya düşeceği belirtilmektedir.

2011'de tamamlanan Polatlı - Konya Hattı Eskişehir - Konya seferlerine Tren setlerin yetersizliğinden dolayı açılışı geçikmiş ve 23 Mart 2013 tarihinde yine başbakanın katılımı ile açılmıştır. Günde 4 sefer yapmaktadır. Yolculuk süresi 1 saat 40 dakikadır.

Hattın sırasıyla  Ankara  -  Afyonkarahisar  -  Uşak  -  Manisa  -  İzmir  şehirlerinden geçmesi planlanmaktadır.  Polatlı 'yi geçtikten sonra  Ankara-Konya hızlı tren hattı  120. km'sinde  Kocahacılı, Polatlı 'da çatallanarak Afyon istikametine ilerleyecektir. [7]

Toplam uzunluğunun 624 kilometre ve toplam yapım maliyetinin 4 milyar TL olması beklenen projenin, birinci etabını Ankara-Afyonkarahisar, ikinci etabını Afyonkarahisar-Uşak-Esme ve üçüncü etabını ise Esme-Manisa-İzmir arası oluşturmaktadır. Hat tamamlandığında, Ankara-İzmir arasındaki seyahat süresi 3 saat 30 dakika, Ankara-Afyonkarahisar ise 1 saat 30 dakika olacaktır. [7]

Hattın 287 kilometrelik Ankara- Afyonkarahisar etabının altyapı yapım sözleşmesi 11 Haziran 2012'de Sigma-Burkay-Makimsan-YDA iş ortaklığı ile imzalanmıştır. 167 km uzunluğunda olan etabın 3 yıl içerisinde bitirilmesi hedeflenmektedir. Bu etapta toplam 8 bin metre uzunluğunda 11 tünel, toplam 6 bin 300 metrelik 16 viyadük, 24 köprü, 116 alt geçit-üst geçit, 195 menfez inşa edilecek; 65 milyon 500 bin metreküp toprak işi gerçekleştirilecek ve 715 milyon liraya mal olacaktır. [7]

İkinci etap olan Afyonkarahisar-Uşak'ın yapım ihalesine bu yıl sonuna kadar çıkılması planlanmaktadır. Uşak-Manisa-İzmir etabının ise uygulama projelerine ait revizyon çalışmaları devam etmektedir. [7]

Tünel sayısı : 11 --- Toplam tünel uzunluğu: 8.000 Metre 
Viyadük sayısı: 16 --- Toplam viyadük uzunluğu: 6.300 Metre 
Köprü sayısı: 24

Dogu Anadolu ve Sivas'ın Türkiye'nin büyük kentlerine (İstanbul, Ankara, İzmir) daha kısa sürede ulaşımını sağlamak ve hızlı demiryolu ile bağlantısını gerçekleştirmek amacı ile Ankara - Sivas - Kars Hızlı Tren Projesi yapılması planlanmış, bu proje ile; Ankara-Kırıkkale-Yozgat-Sivas ve sonrasında Kars arasında çift hatlı, elektrikli, sinyalli yeni demiryolu inşa edilecektir. [8]

442 km.'lik  Ankara  -  Yozgat  -  Sivas  hattının 291 km.'lik  Yerköy - Sivas  etabının yapımına Şubat 2009'da başlanmış ve fiziki altyapılar %80 oranında tamamlanmıştır. 174 km.'lik  Ankara - Yerköy  hattı projesi, mevcut demiryolu hattında yapılacak iyileştirmeyle kısa bir süre sonra yapımının başlanması beklenmektedir. Proje çalışması bitmek üzeredir. Hattın 2023 yılında açılması hedeflenmektedir.

Tünel sayısı : 7 --- Toplam tünel uzunluğu: 10 km üzerinde 
Viyadük sayısı: 4 --- Toplam viyadük uzunluğu: 2.7 km

Hattın  Sivas  -  Erzincan  -  Erzurum  -  Kars  etabının yapımı henüz plan aşamasındadır.

Ticari yüksek hızlı tren setlerinin bu hatlarda 250–300 km. hız yapabilmesi beklenmektedir

İlk on  TCDD HT65000  yüksek hızlı tren seti İspanya'dan,  CAF 'dan satın alınmıştır. Bu setlerin azami hızları 260 km/s.'dir. Bunların yanı sıra  Eskişehir  -  Ankara  hattında test amaçlı kullanılmak üzere İtalya'dan iki adet  ETR 500  tren seti kiralanmıştır; bunların da da azami hızları 300 km/s.'dir. [15]  Test sürüşleri sırasında ETR 500 Y2'ler 303 km/h. hız yaparak yeni bir Türkiye rekoru oluşturmuşlardır.

Yeni tren setlerinin yapımı için Güney Koreli  ROTEM  ve  TÜVASAŞ  ortaklaşa Adapazarı'nda 2007 yılında bir fabrika kurmuştur. Bu fabrika 352.4 km/s hız yapabilen  HSR-350x  ve  KTX-II  tren setlerinin üretimi için 2008 yılında lisans almıştır.

17,5 milyon  euroya  mal olan [1]  ve 419 yolcu kapasiteli set ile hizmet veren YHT'de 55 business, 354 birinci sınıf , 2 bedensel engelli koltuğu, 8 kafeterya, radyo ve kapalı devre televizyon sistemi yer almaktadır. YHT'nin business bölümünde 2 1 düzeninde deri kaplı koltuklar, 4 farklı müzik kanalından en az 4 saat süre yayın yapabilecek ses ve görsel yayın sistemi ile  dizüstü bilgisayarlar  için güç kaynağı bulunuyor . Birinci sınıf yolcu bölümünde ise 2 2 düzeninde kumaş kaplı birinci sınıf koltuklar ve müzik sistemi bulunuyor. [2]  Tavanda LCD ekranın bulunduğu setlerde ve koltukların arkasındaki tekerlekli sandalye bölümü ve özel tasarlanmış tuvaletler engelli yolcuların ihtiyacının giderilmesini sağlayacak. [2]  Yolculuk esnasında dışarıdan düşük gürültü gelmesi için hızlı trenin ses yalıtım seviyesi yükseltildi. Yolcuların olası kulak rahatsızlıklarının önlenmesi için  basınç  dengeleme sistemi kuruldu. [1]

TCDD  10 Ekim 2012 tarihinde yapılan 6 adet  Yüksek hızlı tren  ve 1adet tren simülatörü ihalesini kazanan Siemens firmasının  Velaro  model tren setlerinden araç stoğuna katacaktır. Tren setleri  Ankara  -  Konya  ,  İstanbul  -  Konya  hatlarında kullanılması beklenmektedir. Ilk set 26 Eylül 2013 tarihinde  TCDD  ye teslim edilmiştir. [16]  Velaro model ilk set Ankara-Konya arasında seferlerine başlamıştır.

Ankara-Eskişehir hattında kullanılan setlerde klima, video, TV ve müzik yayın sistemi mevcuttur. Tren, engellilerin rahat bir şekilde seyahat edebilecekleri şekilde tasarlanmıştır. Hızlı trende, vakumlu tuvalet de bulunmaktadır.