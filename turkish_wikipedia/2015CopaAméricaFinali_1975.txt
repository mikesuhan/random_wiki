2015 Copa América Finali ,  CONMEBOL  tarafından 11 Haziran-4 Temmuz tarihleri arasında  Şili 'de düzenlenen Güney Amerika futbol turnuvası  2015 Copa América 'da oynandı.

Maç, 4 Temmuz 2015'te  Santiago 'daki  Şili Ulusal Stadyumu 'nda turnuva ev sahibi  Şili  ile  Arjantin  arasında oynandı. Doksan ve yüz yirmi dakika golsüz eşitlikle geçilince şampiyonu belirlemek için seri penaltı atışlarına geçildi. Şili, seri penaltılarda Arjantin'i 4-1 yenerek hem şampiyon oldu hem de  Rusya 'da düzenlenecek  2017 FIFA Konfederasyonlar Kupası 'nda Güney Amerika'yı temsil etmeye hak kazandı.

2015 Copa América , Şili'nin düzenlediği yedinci Güney Amerika futbol turnuvası oldu. Şili; turnuva tarihinde beşinci, Copa América tarihinde üçüncü kez finale yükseldi. Bundan önce  1955 ,  1956 ,  1979  ve  1987 'de final oynayıp kupayı en son 1987'de  Uruguay 'a kaybeden Şili, turnuva tarihinde ilk kez şampiyon oldu.

Arjantin ; turnuva tarihinde yirmi yedinci, Copa América tarihinde beşinci finaline Şili'de yükseldi. Son finalini  2007 'de  Brezilya 'ya karşı oynayıp kaybeden Arjantin'in kupa tarihinde ve dünya çapındaki turnuvalarda son şampiyonluğu  1993  yılındadır.

Turnuva, 1916-1967 yılları arasında  "Compeonato Sudamericano ( Türkçe : Güney Amerika Şampiyonası)"  adıyla düzenlenirken 1975'ten günümüze  "Copa América ( Türkçe : Amerika Kupası)"  adıyla düzenlenmektedir.

Şili ve Arjantin, turnuva tarihinde  1955 'ten sonra ikinci kez finalde karşılamışlardır.

Her iki takım da eşitliği bozmak için fırsatlar yakaladı.  Lionel Messi 'nin hazırladığı pozisyonda  Arjantin  santraforu  Sergio Agüero 'nun yakın mesafeden şutunu  Şili  kalecisi  Claudio Bravo  kurtardı. 29. dakikada  Ángel Di María  topuk sakatlığı nedeniyle oyundan çıkmak zorunda kaldı, yerine  Ezequiel Lavezzi  girdi. İlk yarı bittiğinde Arjantin'de sarı kart gören oyuncu yokken Şili'de sarı kart gören üç oyuncu vardı:  Francisco Silva ,  Marcelo Diaz ,  Gary Medel .

Şili, ikinci yarıya etkili başladı. Arjantin'de ilk sarı kartı 55. dakikada  Marcos Rojo  gördükten hemen sonra  Javier Mascherano  da elle oynadığı için 56. dakikada sarı kartla cezalandırıldı. Maçın bitimine 15 dakika kala her iki takım da oyuncu değiştirdi: Arjantin'de  Sergio Agüero 'nun yerine  Gonzalo Higuain , Şili'de  Jorge Valdivia 'nın yerine  Matías Fernández  girdi. Birkaç dakika sonra Şili'den  Arturo Vidal  ceza sahasında yerde kaldı ancak hakem  Wilmar Roldán , faul vermedi. Maçın bitimine 9 dakika kala Arjantin üçüncü ve son oyuncu değişikliğini yaptı:  Javier Pastore  oyundan çıktı,  Éver Banega  oyuna girdi ve Banega'ya faul yapan  Charles Aránguiz , maçın bitimine üç dakika kala sarı kart gördü. 90 dakika, golsüz eşitlikle geçildi.

30 dakikalık uzatmanın ilk dakikasında  Éver Banega  sarı kart gördü. Şili, 95. dakikada oyuncu değişikliği yaptı:  Eduardo Vargas  oyundan çıktı,  Ángelo Henriquez  oyuna girdi. Uzatmaların son dakikasında Şili  köşe vuruşu  kazandı ancak Arjantin'den  Lucas Biglia  ile  Gonzalo Higuain  topu uzaklaştırdı.  Lionel Messi 'ye yapılan faulle Arjantin  serbest vuruş  kazandı, Şilili  Gary Medel  topu üç kez ceza sahasından uzaklaştırdı. 120 dakika da golsüz eşitlikle sonuçlanınca  seri penaltı atışlarına  geçildi.

İlk penaltılarda Şili'den  Matias Fernandez  penaltıyı gole çevirdi ve eşitliği bozdu: 1-0. Arjantin'den  Lionel Messi  eşitliği yeniden sağladı: 1-1. İkinci penaltılarda Şili'den  Arturo Vidal 'in vuruşu, Arjantin kalecisi  Sergio Romero 'nun müdahalesine karşın golle sonuçlandı: 2-1. Arjantin'den  Gonzalo Higuain  topu üstten dışarı attı, ikinci penaltılar Şili'nin üstünlüğüyle geçildi. Üçüncü penaltılarda Şili'den  Charles Aránguiz  golü attı ve durumu 3-1'e getirdi. Arjantin'in üçüncü penaltısını  Éver Banega  kullandı ancak topu Şili kalecisi  Claudio Bravo  kurtardı ve üçüncü penaltılar sonunda Şili, 3-1'le şampiyonluğa çok yaklaştı. Dördüncü penaltılarda topun başına gelen Şilili  Alexis Sanchez , penaltıyı Panenka tarzında kullandı ve golü attı. Böylece  2015 Copa América  şampiyonu Şili oldu.

Şili    v    Arjantin

Maçın adamı: 
   Arturo Vidal  ( Şili )

Yardımcı hakemler : 
  Alexander Guzmán ( Kolombiya ) 
  Cristian De La Cruz ( Kolombiya ) 
 Dördüncü hakem : 
  José Argote ( Venezuela ) 
 Beşinci hakem : 
  Christian Lescano ( Ekvador )