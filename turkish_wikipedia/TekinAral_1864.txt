Tekin Aral  (d.  18 Haziran   1941 ,  İstanbul  - ö.  20 Nisan   1999 , İstanbul), Türk çizer, karikatürist.

Çizgilerdeki yeteneğini, ortaöğrenim yıllarında karikatürle keşfeden Aral, ilk deneyimini 1956 yılında  Dolmuş  dergisinde yayımlanan karikatürüyle edindi. Ardından  Tef ,  Karikatür ,  Taş  gibi dergilerde çizgileri çıktı. Vatan, Yeni Sabah, Akşam ve Yeni Tanin gazetelerinde çizer olarak çalışan Tekin Aral, kardeşi  Oğuz Aral  ile birlikte Türkiye'de ilk çizgi film çalışmalarını yapanlar arasında yer aldı. 1968 yılında  Günaydın  gazetesinde çalışmaya başladı. Bu süreçte yine Oğuz Aral'la birlikte  Gırgır  dergisinin oluşumunda yer aldıktan sonra, 1976 yılında  Fırt  adlı bir dergi çıkardı, yarattığı  Arap Kadri  tiplemesi ilgi gördü. Karikatürcü bir kuşağın yetişmesinde büyük rol oynayan ve gülmece içerikli yazılar yazan sanatçı, böbrek ve akciğer kanseri nedeniyle yaşamını yitirdi. Tekin Aral ile yazar İnci Aral'ın evliliğinden dünyaya gelen kızı  Ayşe Aral  20 Haziran 2017 tarihinde vefat etmiştir.