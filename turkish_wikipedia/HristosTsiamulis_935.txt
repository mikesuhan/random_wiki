Hristos Tsiamulis  (Yunanca:  Χρήστος Τσιαμούλης ), Yunan müzik tarihçisi, besteci ve ud virtüözü.

1961 yılında  Atina 'da doğdu. Atina Ulusal Konservatuvarı'nda  müzik kuramı  ve Lisa Zoe ile birlikte gitar üzerine çalıştı.

Simonas Karras  ile tanıştığı 1980 yılında  Yunan halk müziği  ile ilgilenmeye başladı. Bu dönemde  ud ,  lavta ,  bağlama ,  tambur ,  yaylı tambur ,  lir ,  keman ,  ney  ve  kaval  gibi geleneksel çalgıları çalmayı öğrendi. Likurgos Aggelopulos'un danışmanlığında  Bizans müziği  üzerine hazırladığı bitirme çalışması ile 1990 yılında mezun oldu.

2003 yılında Atina Konservatuvarı'nın Bizans müziği bölümünde lisansüstü düzeyinde ses ve makam kuramı ve Bizans müziği tarihi derslerini vermeye başladı. 2004'ten beri ise Geleneksel Yunan Müziği bölümünden sorumludur. Yine 2004 yılından beri  Atina Üniversitesi   müzik bilimi  bölümünde  tambur  dersleri vermektedir.

Tsiamulis, ülkemiz sanatçılarından  Erkan Oğur  ve  Halil Karaduman  ile birlikte çeşitli çalışmalara imza atmıştır.

Bestelerinde, genelde Doğu Akdeniz ve Yunanistan'ın geleneksel ve halk müziği motiflerinin günümüz öğeleriyle işlenmiş olması yönü öne çıkar.