Red Dead Revolver ,  Rockstar San Diego  tarafından geliştirilen,  aksiyon-macera  ve  Western  türündeki  video oyunu .  Kuzey Amerika 'da 4 Mayıs 2004'te,  PAL bölgesinde  11 Haziran 2004'te  Rockstar Games  tarafından yayımlanan oyun,  Japonya 'da 26 Mayıs 2005'te  Capcom  tarafından;  PlayStation 2  ve  Xbox  platformları için yayımlandı.

Red Dead Revolver ,  üçüncü şahıs  bakış açısından oynanmaktadır. Döneme ait çeşitli silahların kullanılabildiği oyunda yer alan "dead-eye" özelliği sayesinde zaman akışı yavaşlatılıp, belli zaman içerisinde düşmanların istenilen noktalarına ateş edilebilmektedir. [1]  İşaretlenen yerlerde sarı olarak gösterilen bölgeler düşmanın yaralanabileceği, kırmızı olarak gösterilen bölgeler ise hayati zarar alabileceği bölgeleri temsil etmektedir. [1]  Altı farklı karakterin oynanabildiği oyunda karakterler  at  ve  boğaya  binebilmektedir. [1]

Ödül avcısı olan Red ile öldürülen her hayduttan belli bir miktar para kazanılmaktadır. Kazanılan bu paralarla yeni silahlar ve çeşitli eşyalar alınabilirken, mevcut silahlarda yükseltmeler yapılabilmektedir. [1]  Her bölüm sonunda, gösterilen başarıya göre oyuncuya bir not verilmektedir. Verilen bu notlara göre çeşitli ekstra özellikler açılmaktadır. [1]

Oyun, 1880'lerin  Vahşi Batı 'sında geçmektedir. Nate Harlow ve ortağı "Griff", Bear Dağı'nda altın bulurlar. Sonrasında Griff, Meksika sınırını geçmeye çalışırken Meksikalı askerler tarafından casusluk yaptığı gerekçesiyle yakalanır. Kendisini yakalayan askerlerin başındaki isim General Javier Diego'ya, hayatını bağışlaması karşılığında bulduğu altınların yarısını vermeyi teklif eder. Teklifi kabul eden General Diego; sağ kolu Albay Daren'ı, Nate Harlow ve ailesini öldürmesi için görevlendirir. Daren, Nate ve karısını vurur. Meydana gelen çatışma esnasında babasının silahıyla atış talimi yapmakta olan Nate'in oğlu Red, silah seslerini duyar. Ailesinin öldürüldüğüne tanık olan Red, babasının silahıyla Daren'ı sol kolundan vurmayı başardıktan sonra olay yerinden kaçar. Daren ise kolunu tamamen kaybetmiştir.

Yaşanan hadiselerden sonra Red, bir  ödül avcısı  olarak büyür. Oyun; Red'in, liderleri Bloody Tom olan çete ile giriştiği mücadeleyle başlar. Çetenin başına konulan ödülü alma umuduyla, öldürdüğü çete üyelerini Widow's Patch kasabasına getirir. Bu kasabada, Ugly Chris'in liderliğindeki çete tarafından saldırıya uğrar. Kasabanın  şerifiyle  birlikte saldırıya karşılık vermeye çalışsalar da, yaralanan şerifi bir doktora göstermek için Brimstone kasabasına doğru yola çıkarlar.

Widow's Patch'in şerifini Brimstone'a bıraktıktan sonra, Brimstone şerifi Red'den birkaç kanun kaçağının icabına bakması için yardım ister. Şerifin bu isteğini gerçekleştirdikten sonra kanun kaçakları için belirlenen ödülleri isteyen Red, banka müdüründen altın vagonunun henüz ulaşmadığı cevabını alır. Olayın ardından ise kasaba halkından Annie Stoakes'in çiftliğine, aynı zamanda Bear Dağı'ndaki altın madeninin de sahibi olan Vali Griffin'in müdürü olduğu banka tarafından el konulacağını öğrenir. Ailesinin de bu madenlerde öldürüldüğünü hatırlar ve Stoakes ile konuşarak konu hakkında daha fazla fikir sahibi olmak ister. Sonunda ise şeriften, ailesini öldürenlerin General Diego ve Albay Daren'ın olduğunu ve başlarında ödül olduğunu öğrenir.

Battle Royale adındaki hızlı silah çekme yarışmasında valinin, babasının eski arkadaşı Griff olduğunu ve ailesini General Diego'ya sattığını öğrenir. Griff; silah çekme yarışmasının şampiyonu Kelley'e Red'i ödürmesi emrini verse de Kelley'i öldüren Red, Griff'i evine kadar takip eder. Burada Griff'i vuran Red'e şerif tarafından altın hediye edilse de teklifi reddeder ve Griff'in silahını alır. Red'in  "Konu hiçbir zaman para değildi."  demesiyle oyun sonlanır.

Red Dead Revolver , farklı incelemelerden değişik sonuçlar aldı. 12 Mart 2008 itibarıyla,  Take-Two Interactive 'in yaptığı açıklamaya göre oyun 1,5 milyonluk satış rakamına ulaştı. [3] [4]

2005 yılında Rockstar'ın, at üzerinde vahşi batıda koşturan birisinin yer aldığı,  PlayStation 3  donanımıyla oluşturulan bir video yayınlamasıyla bir devam oyununun çıkacağı yönünde söylentiler dolaşmaya başladı.

4 Şubat 2009'da, konu olarak olmasa da isim olarak  Red Dead Revolver 'ın devamı niteliğindeki  Red Dead Redemption 'ın  Xbox 360  ve  PlayStation 3  platformları için 2009 sonbaharında yayınlanacağı duyuruldu. [5]  2009 ilkbaharında devam oyunu, 2010'un ilk çeyreğine ertelendi. [6]  27 Kasım'da ise,  Red Dead Redemption' ın Kuzey Amerika'da 27 Nisan 2010'da piyasaya sürüleceği bildirildi. [7]  3 Mart'da tekrardan ertelenen oyun, 18 Mayıs 2010'da Kuzey Amerika'da, 21 Mayıs'ta ise  Avrupa  ile  Avustralya 'da satışa sunuldu. [8]