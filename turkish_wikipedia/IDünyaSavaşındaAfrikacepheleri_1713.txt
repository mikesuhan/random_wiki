Büyük Britanya

Alman İmparatorluğu 
   Boerler 
   Osmanlı Devleti

Afrika Cephesi ,  I. Dünya Savaşı  sırasındaki Afrika'ya dağılmış  Alman  sömürgeleri ile İtilaf devletleri arasındaki savaşları kapsar. Savaşlar, Afrika'nın genelini etkilemekten çok, sadece Alman sömürgeleri etrafında gerçekleşmiştir.

Afrika Cephesi dört alt cephe içerisinde incelenir. Bu cepheler Batı Afrika Cephesi, Güneybatı Afrika Cephesi, Doğu Afrika Cephesi ve Kuzey Afrika Cephesi olarak adlandırılır.

Batı Afrika'daki Alman sömürgeleri Togo ve Kamerun, Almanya'nın Avrupa'daki savaşa destek olmak için sömürgelerindeki askerleri çekmesi üzerine, savunmasız kaldı. İngiltere'nin ve Fransa'nın, bu fırsatı değerlendirerek yaptıkları saldırılar sonucunda  Togo  26 Ağustos 1914'te,  İtilaf Devletleri 'ne teslim oldu.  Kamerun 'da daha iyi bir direniş gösteren Almanlar,  Belçika 'nın, kendi sömürgesi olan  Kongo 'daki birlikleriyle İtilaf Devletleri'nin yanında savaşa girmesiyle, 18 Şubat 1916'da Kamerun'u terk ederek tarafsız İspanyol sahası Rio Muni'ye sığındılar.

Güneybatı Afrika'daki Alman Sömürgesi  Namibya , çok geniş ve kurak bir araziye sahipti. Bölgede 3000 kadar Alman askeri ile 7000 kadar erkek Alman yerleşimci bölgedeki Alman ordusunun tamamını oluşturmaktaydı. Daha çok başkent Windhoek çevresine toplanmış olan Alman birlikleri, yerli halklar tarafından da desteklenen İngiliz kuvvetleri karşısında uzun süre direnemediler ve 12 Mayıs 1915'te teslim oldular. Bu tarihten sonra Güney Batı Afrika, 70 yıl boyunca  Güney Afrika Cumhuriyeti 'nin etkisi altında kalmıştır.

Almanlar, bugünkü isimleriyle  Tanzanya ,  Burundi  ve  Ruanda  devletlerini kapsayan toprakları işgal ederek Alman Doğu Afrika'sını kurmuşlardı. Avrupa'ya kaydırılan askerlere rağmen, İngilizler I. Dünya Savaşı'nın resmen bittiği 11 Kasım 1918 tarihinden ancak 2 hafta sonra bölgeye tamamen hakim olabilmiştir.

Doğu Cephesinde Albay Lettow-Vorbeck komutasındaki Alman birlikleri, birbiri ile temasta kalan küçük birlikler halinde örgütlenerek İngiliz güçlerine karşı, gerilla taktikleriyle dört yıl boyunca başarılı bir şekilde direndi. Salgın hastalıkların da vurduğu İngiliz kuvvetleri, verdikleri ciddi kayıplara karşın çatışmaya devam edip bölgedeki önemli merkezlere ve demir yollarına hakim olabildiler. Buna karşılık Albay Lettow-Vorbeck komutasındaki gerillalar ancak kendilerine Almanya'nın teslim olduğu haberi ulaşınca savaşmayı bıraktılar.

Lettow-Vorbeck, bu savaştaki başarılarından dolayı generalliğe terfi etmiştir. Lettow-Vorbeck hakkında tartışmalı görüşler bulunmaktadır. [1]

Kuzey Cephesi, günümüz  Cezayir ,  Tunus ,  Libya ,  Mısır  ve  Sina Yarımadası 'nı içine alan bölgeyi kapsamaktadır. Bu cephenin küçük bir kısmı  Sina ve Filistin Cephesi 'ni kapsamaktadır. Cephedeki hareketlenmeler  Birinci Kanal Harekâtı  ile başladı.  Osmanlı İmparatorluğu 'nun amacı  Sina Yarımadası 'nı aldıktan sonra  Mısır 'ı ele geçirmek ve  Kuzey Afrika 'ya yayılmaktı. Fakat Osmanlı Ordusu'nun gerçekleştirdiği harekâtlar başarısızlıkla sonuçlandı ve Osmanlılar  Suriye 'ye kadar geri çekilmek zorunda kaldı.

Afrika Cephesi'nin sonunda Almanya az sayıdaki sömürgesini de  Büyük Britanya ,  Fransa  ve  Güney Afrika Cumhuriyeti 'ne kaptırmıştır. Bu topraklar bağımsızlıklarını ancak 1960'lı yıllarda kazanmıştır.  Namibya , bağımsızlığını kazanan son devlet olarak, Güney Afrika Cumhuriyeti'nden ancak 1988 yılında ayrılabilmiştir.