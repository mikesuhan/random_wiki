" New Kid in Town " 
(1976)

" Life in the Fast Lane " 
(1977)

Hotel California ,  Amerikalı   rock  müzik grubu  Eagles 'ın 1976 tarihli  aynı adlı  beşinci stüdyo albümlerinde yer alan ilk şarkıdır. Şarkı albümden ayrı olarak 1977 Şubatında 45 devirlik tekli olarak da çıkmıştır. "Eagles"ın dünyada en çok tanınan şarkısıdır.

Topluluğun elemanlarından  Don Felder ,  Glenn Frey  ve  Don Henley 'in birlikte yazıp besteledikleri rock tarzındaki bu şarkıyı Henley seslendirmiş ve parçanın sonundaki uzun solo elektro gitar bölümünü de topluluğa yeni katılan gitarist  Joe Walsh 'la birlikte çalmışlardır.  Asylum  etiketi taşıyan oldukça uzun bu şarkının (6:08 dakika) bulunduğu vinil plağın B yüzünde ise yine aynı albümden "Pretty Maids All in a Row" şarkısı ile "The Sad Cafe" adlı başka bir parça yer almaktaydı.

Üç ay içerisinde ABD'de 1.000.000'un üzerinde tekli plâk satışı gerçekleşince şarkı,  Billboard Hot 100  listesine girdi ve Eagles'a "Altın Plak" ödülü kazandırdı. Aynı yıl şarkıya  Yılın Plağı Grammy Ödülü  verildi [1] . Dünya çapında 11 milyondan fazla sattı [2] . 2009 yılında dijital satışlarda da milyonu aşınca bu kez RIAA (Amerikan Kayıt Endüstrisi Birliği) tarafından "Platin Plâk" sertifikası ile ödüllendirildi. "Hotel California", ABD'de yayımlanan  Rolling Stone  dergisinin "Tüm Zamanların En İyi 500 Şarkısı" listesinde 49. sıradadır [3] .

Bu şarkı 1976 tarihinden sonra da Eagles'ın çıkarttığı birçok albümde tekrar tekrar yer aldı. Popüler kültürde de önemli bir yer edinen parça defalarca  coverlandı , hatta birçok kez  parodisi  bile yapıldı.

Tema olarak bir dönemin  Kaliforniya  kültürüne ve hızlı yaşam tarzına odaklanan şarkının şiirsel sözlerinden müzik yorumcuları, topluluğun hayranları ve sıradan dinleyiciler birçok farklı anlamlar çıkarttılar. Bazıları sözleri harfi harfine yorumlarken, diğerleri mısralara farklı soyut anlamlar yüklediler. "Eagles" grubu üyeleri ise şarkıda, şöhretler dünyasının acımasız gerçeklerini ve  Los Angeles  lüks yaşam tarzını kendilerine göre yorumladıklarını belirtmişlerdir. Şarkıda geçen "Kaliforniya Oteli", Don Felder hariç hiçbirisi Kaliforniyalı olmayan grup elemanlarının büyüleyici olduğu kadar aynı zamanda tehlikeli de buldukları Kaliforniya yaşam tarzının bir  metaforudur [4] . Şarkı, mutlu olmak için sürekli olarak bedensel haz peşinde koşmanın felsefesi olan " Hedonizm " (hazcılık)'in bir  alegorisidir . Şarkı Amerikan yaşam tarzının aşırılıklarını, Amerikan rüyasının görünmeyen karanlık yüzünü anlatmaktadır [5] .

Şarkıdaki erkek anlatıcı kendi başından geçenleri sırasıyla aktarmaya başlar ve sözlerinden sanki bir uyuşturucunun etkisinde olduğu hissedilmektedir. Mısralar adeta bir kâbusu andırmaktadır [4] : Bir (yaz) gecesinde, üstü açık arabasıyla çöldeki ıssız karayolunda ilerlerken rüzgârın serinliğini saçlarının arasında hisseder, uzaktan uzağa burnuna uyuşturucu bitkilerin kokusu gelir (kokusunu hissettiği  colitas   Meksika   argosunda   esrar  yapımında kullanılan  kenevir  bitkisine verilen addır [6] ). Yolun ilerisinde bir konaklama tesisine ait olabilecek yanıp sönen ışıklar görür. Zaten başı ağırlaşmış, görmesi zorlaşmıştır. Geceyi geçirmek üzere burada durmaya karar verir.

Artık bir otel olduğu iyice anlaşılan bu tesise girer. Resepsiyondaki çağrı zilinin sesini işitir işitmez görevli bir kız antrede belirir. Burasının bir cennet mi yoksa bir cehennem mi olduğuna karar vermeye çalışırken, kız elinde bir mumla odasının yolunu göstermek üzere onun önüne düşmüştür bile. Koridorun derinliklerinden kulağına gelen bir takım sesler (belki de hayâl ettiği sesler) ona adeta "Otel Kaliforniya'ya hoş geldiniz, çok güzel bir yerdir burası, boş odası çoktur buranın, hangi mevsim gelirseniz gelin" demektedir (bu sözler aynı zamanda şarkının nakaratıdır ve birkaç yerde daha tekrarlanacaktır). Vücut kıvrımları oldukça güzel olan bu kızın 'kafası da çok iyi'dir ( Mercedes bends  sözcüğü çok tartışılmış, kıvrımlı vücudu olan yerine, idealleri olmayan, ahlaki değerleri düşük vb gibi yorumların yanı sıra, bir araba markası olan  Mercedes-Benz 'in bilerek yanlış telaffuz edilerek uyuşturucu bağımlısı kızın bir de Mersedes arabası olduğu belirtilip  materyalizme  bir gönderme yapıldığı bile ileri sürülmüştür.  Mercedes   İspanyolca  konuşulan ülkelerde bir kadın ismidir. Aynı zamanda İspanyolca'da  Mars  gezegeninin de adıdır.  Bend  ise İngilizce'de kıvrım veya sapma anlamlarına gelir [5] ). Kızın 'arkadaşlarım' diye tanıttığı hoş delikanlılar otelin avlusunda, bazısı unutmak için, bazısı da hatırlamak için, 'tatlı bir yaz teri' içinde dans etmektedirler. Ortamın havasından etkilenerek yorgunluğunu unutan yolcu, otelin şefini çağırır ve ondan 'kendi (özel) şarabını' getirmesini ister. Şef cevaben "1969'dan beri o içkiyi bulundurmuyoruz" (veya başka bir anlamıyla "Biz bu ruhu 1969'dan beri yaşamamıştık") der (İngilizcede  spirit  ruh hali, maneviyat gibi anlamlara gelmekle birlikte, damıtık yüksek alkollü içecekler için da kullanılan bir sözcüktür, oysa şarkıda yolcu fermente bir içki olan  şarap  ısmarlamıştır. Kendisine bunun bir çelişki olup olmadığını soran bir müzik eleştirmenine cevaben söz yazarı Henley, bunun sosyopolitik bir gönderme, bir metafor olduğunu, içkilerin hiçbirisiyle ilgili olmadığını, şiiri açıklamaya çalışmanın aptalca olacağını söylemiştir [7] [8] [9] ). Uzaktan uzağa işittiği aynı sesler yolcuyu tekrar uykusundan uyandırır: "Otel Kaliforniya'ya hoş geldiniz, ne hoş bir yerdir burası, burada gününüzü gün edersiniz, ne hoş bir sürpriz, mazeretlerinizi de getiriniz."

Ortam gitgide daha gerçeküstü bir görünüme bürünür. Tavanda aynalar, buz kovasında pembe  şampanya  vardır. Kız ona "Hepimiz burada kendi tutkularımızın, dürtülerimizin esirleriyiz" der. Sonra yemek şöleni için büyük salonda toplanırlar. Çelik bıçaklarını sapladıkları halde 'hayvanı' (yabani içgüdülerini ya da ruhlarını) öldüremezler. Bu noktada biraz kendine gelir gibi olan yolcunun hatırladığı son şey çıkış kapısına doğru koşarak kaçmaya başladığıdır. Kendi kendine, "Daha önce bulunduğum yere tekrar dönebileceğim bir geçit bulmalıyım" derken karşısına çıkan gece görevlisi ona, "Rahat ol, gevşe, biz hepimiz ev sahipliği yapmaya programlandık...İstediğin an otelden çıkış yapabilirsin ama asla burayı terkedemezsin" der.

"Hotel California" sözlerinin anlamı üzerine en fazla yorum yapılmış şarkıların başında gelir [8] [10] . Sözlerinin soyut yapısı dolayısıyla şarkı hakkında çok farklı yorumlar da yapılmıştır. 1980'lerde bazı  Hıristiyan   Evanjelistler , şarkıda geçen otelin,  Satanizmin  kurucusu  Anton Szandor LaVey  tarafından satın alınıp  Şeytan Kilisesi 'ne dönüştürülen bir otel olduğunu ileri sürmüşlerdi. Bazıları da bu otelin "Camarillo Devlet Akıl Hastanesi" olduğunu ima etmişlerdi [11] . Kimileri şarkının uyuşturucu bağımlılığına gönderme yaptığını ( otelden çıkabilirsin ama asla terkedemezsin ), kimileri de "aşkı arayış ve evlilikten, boşanmaya doğru yapılan bir yolculuğu" anlattığını ifade etmişlerdir. Şarkıda üstü kapalı gönderme yapılan uyuşturucuların sentetik uyuşturucular olabileceği gibi, insan beyninden salgılanan ve  mutluluk hormonu  olarak da bilinen  endorfin  olabileceği de ileri sürülmüştür [5] .