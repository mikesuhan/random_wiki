Adalet yürüyüşü ,  Cumhuriyet Halk Partisi  Genel Başkanı  Kemal Kılıçdaroğlu  öncülüğünde başlayan, çeşitli isimlerin ve grupların katılımıyla büyüyen,  Ankara 'dan  İstanbul 'a kadar  adalet  talebiyle gerçekleşen sivil yürüyüş olayıdır. Kılıçdaroğlu yürüyüş kararını, Berberoğlu'na yirmi beş yıl hapis cezası ve tutuklama kararı verilmesi sonrasında aldı. Yürüyüş, 15 Haziran 2017'de Ankara'da  Güven Park 'ta başlamış ve 9 Temmuz 2017'de  Maltepe 'de sonlandırılmıştır. 420  kilometrelik  yolu 25 günde yürüyen Kılıçdaroğlu, yürüyüşün sonunda Maltepe'de bir miting de düzenledi.

19 Ocak 2014'te Suriye'ye giden üç  TIR , Hatay'da Adana TMK 10. madde ile yetkili savcılık talimatıyla Kırıkhan Savcılığı tarafından durduruldu ve TIR'lara refakat eden araç içerisindekiler ve TIR içerisinde yer alan bir kişi, Kırıkhan Başsavcısı ve Kırıkhan savcısına,  Millî İstihbarat Teşkilatı  (MİT) mensubu olduklarını ve araç içerisinde yer alan malzemelerin "devlet sırrı" niteliğinde olduğunu ifade etti. Dönemin Hatay valisi, personelin MİT personeli olduğu ve araçların MİT'e ait olduğu belirtilen talimat yazısıyla tır aranmadan jandarma tarafından yola devam etmesine izin verildi. Fakat TIR'ların önü daha sonra polislerce kesildi fakat daha sonra emniyet güçler geri çekilmesiyle TIR yoluna devam ederek Suriye'ye geçti. [3]   Cumhuriyet  gazetesi 29 Mayıs 2015 tarihinde "İşte  Erdoğan 'ın yok dediği silahlar" başlığıyla konu ile ilgili haber yayımladı. [4]  Haberin içeriğinde MİT'e ait bir TIR'ın içinde  Suriye 'ye götürülen silahların görüntüleri ortaya çıktığı belirtildi. Ayrıca MİT'e ait TIR'larla Suriye'deki gruplara silah ve cihatçı sevk edildiği iddia edildi, kanıt olarak da savcılık dosyasından alındığını belirtilen görüntüler verildi. Aynı gün  Bilgi Teknolojileri ve İletişim Kurumu Telekomünikasyon İletişim Başkanlığı 'ndan gönderilen yazı üzerine haber kaldırıldı. [5]  Yasaklanan bu görüntülerde, ilaç kutularının altından çıkan  havan topu  mermileri ve diğer mühimmat yer aldı. [3]

Haber sonrası CHP İzmir Milletvekili ve Eski  AİHM  Yargıcı  Rıza Türmen  hükümetin istifa etmesi gerektiğini söyledi. [6]   Halkların Demokratik Partisi  (HDP) Eş Genel Başkanı  Selahattin Demirtaş , parlamentonun onayı olmadan böyle bir şeyin yapılmasının suç teşkil ettiğini söyledi. [7]   Milliyetçi Hareket Partisi  (MHP) Genel Başkanı  Devlet Bahçeli , MİT TIR'larının Adana'da durdurulmasını aylarca 'ihanet' olarak nitelendirdiğini hatırlattı. [8]  Dönemin başbakanı  Ahmet Davutoğlu , TIR'lar " Türkmenlere  gidiyordu" dedi. [9]  Cumhurbaşkanı Erdoğan, "Avukatıma talimatı verdim, davayı anında açtım. Bu haberi özel haber olarak yapan kişi de öyle zannediyorum ki bunun bedelini ağır ödeyecek." dedi. [10]  Erdoğan,  TRT 1 'deki  Cumhurbaşkanı Özel Yayını  programında MİT TIR'larına yönelik operasyon ve  Cumhuriyet  gazetesinin yayımladığı haberle ilgili soru üzerine Erdoğan, bunun Bayırbucak Türkmenleriyle alakalı bir konu olduğunu ve söz konusu haberin Türkiye'nin imajına gölge düşürmeye çalıştığını söyledi. [10]   Cumhuriyet  gazetesi Genel Yayın Yönetmeni  Can Dündar , Erdoğan'ın sözlerinden sonra 2 Haziran 2015'te "Tehdidi bırak, bu 20 soruya yanıt ver!" başlıklı bir yazı yazdı. [11]  Erdoğan, 24 Kasım 2015'te verdiği demeçte MİT TIR'larının durdurulmasıyla ilgili "O ihaneti biliyorsunuz değil mi. İşte onlar, Türkmenlere insani yardım götüren TIR'lardı. Silah varsa ne olacak, yoksa ne olacak?" diye konuştu. [12]  Açılan soruşturmada Can Dündar ile  Cumhuriyet Gazetesi  Ankara Temsilcisi  Erdem Gül 'ün tutuklanmasına karar verildi. [13]

14 Haziran 2017'de MİT TIR'ları görüntülerini eski Cumhuriyet gazetesi genel yayın yönetmeni Can Dündar'a verdiği suçlamasıyla yargılanan CHP İstanbul Milletvekili Enis Berberoğlu'na yirmi beş yıl hapis cezası ve tutuklama kararı verildi. [14]  "Devletin gizli kalması gereken bilgi ve belgelerini askeri ve siyasal  casusluk  amacıyla temin etme" ve " FETÖ/PDY  silahlı terör örgütüne bilerek ve isteyerek yardım etme" suçlarından yargılanan Berberoğlu'na ilkin  müebbet  ardından "failin geleceği üzerindeki olası etkileri" sebebiyle indirim takdiri kullanılarak ceza 25 yıla indirildi. Aynı gün CHP,  meclisi  terk etti. [15]  Parti grubuyla olağanüstü gündemle toplanan CHP lideri Kemal Kılıçdaroğlu 15 Haziran'da Ankara'daki  Güvenpark 'ta saat 11.00'de bir araya geleceklerini duyurdu. [16] [17]   CNN Türk 'tek  Ne Oluyor?  programında canlı yayına katılan Kılıçdaroğlu, adalet yürüyüşüne dair şu bilgileri verdi: "Elimde sadece 'Adalet' yazan afiş olacak. Yürüyeceğim. Bıçak kemiğe dayandı. Adalet sağlanıncaya kadar yürüyeceğim. Güvenpark'tan başlayacak, (Berberoğlu'nun tutuklu bulunduğu)  İstanbul Maltepe Cezaevi 'ne yürüyeceğiz. Kaç gün sürer bilmiyorum. Durmadan yürüyeceğiz." [18]

15 Haziran'da Kılıçdaroğlu Güvenpark'tan partililer ve halkın desteğiyle elinde "adalet" yazılı bir dövizle yürüyüşe geçti. [19]  İlk günün etabı 30 kilometrelik mesafenin katedilmesinin ardından Ankara'daki 75'inci Yıl Hipodromu yakınlarında tamamlandı. [20]  Partililer burada CHP'li Çankaya ve Yenimahalle belediyelerince oluşturulan alanda dinlendi. CHP İzmir örgütü 17 Haziran'da saat 10.00'da Cumhuriyet Meydanı'ndan yola çıkıp İstanbul'dan önce Ankara'dan gelen Kılıçdaroğlu önderliğindeki grupla Gebze'de buluşacağını belirterek İzmir'den bir yürüyüş yapacağını duyurdu. [21]

Ankara Hipodrom Meydanı 'nda sabah 08.00'de başlayan yürüyüşün 2. gününde 20 kilometre yol katedildi. Dört kez mola veren veren Kılıçdaroğlu ve beraberindekiler,  Kahramankazan  ilçesi girişinde kurulan kamp alanına ulaştı ve yürüyüşün 2. günü tamamlandı. [22]  Yürüyüş üçüncü gününde sabah saat 09.00 sıralarında başladı. Kahramankazan'ın girişinde bir açıklama yapan Kılıçdaroğlu, darbe girişimi gecesi Kazan halkının direnişi sayesinde ilçenin isminin Kahramankazan olarak değiştirildiğini hatırlatıp yurttaşlara teşekkür etti. [23]  4. gün yürüyüş  Kurtboğazı Barajı  girişinden başladı ve yürüyüşe insan hakları örgütleri temsilcileri ile  KESK 'e bağlı Tüm Bel-Sen üye ve yöneticileri de eşlik etti. [24]  Yürüyüş kolu Kızılcahamam  Üçbaş köyü  civarına vardı ve Kızılcahamam Orman İşletme Şefliği yakınında kamp kurdu. [25]  Kızılcahamam Orman Şefliği'nden başlayan yürüyüşün 5. gününde yürüyüşe  Halkevleri  Genel Başkanı Oya Ersoy da katıldı. Kılıçdaroğlu azimle, adalet için yürümeye devam edeceklerini söyledi. Ersoy ise, "Bulunduğumuz her yerde, mahallelerimizde, işyerlerinde, okullarımızda, yaşam alanlarımızda adalet ve demokrasi seferberliğini büyütmek için mücadeleye çağırıyoruz." dedi. [26]  6. gün Kızılcahamam  Bulak köyündeki  kamp alanından yürümeye başlandı ve 20 kilometre yürüme sonrası Ankara-Bolu il sınırındaki Yayla Mokamp Tesisleri'ne ulaşıldı. [27]  Yürüyüşün 7. gününde 19 kilometre yürüme sonrası  Gerede 'ye bağlı  Sipahiler Mevkii 'nde kamp kuruldu. [28]  Yürüyüşe  Sunay Akın ,  Nebil Özgentürk ,  Nasuh Mahruki ,  Metin Uca ,  Yeşiller ve Sol Gelecek Partisi ,  Balyoz sanıkları  aileleri ve  Soma faciasında  hayatını kaybeden madencilerin aileleri katıldı. [29]  8. gün 19 kilometre yürüyen yürüyüş kolu, Bolu'daki Mengen Sapağı'ndaki  Yeniçağa  ilçesine bağlı  Şahnalar  köyü mevkiinde sona erdi. [30]  Kılıçdaroğlu'nun öğleden sonraki yürüyüşüne  Eşber Yağmurdereli ,  Suavi ,  Kardeş Türküler ,  Mustafa Sarıgül  ve  Türk Mühendis ve Mimar Odaları Birliği  eşlik etti. [31]  9. günkü yürüyüşe  Erdal Erzincan ,  Tolga Sağ ,  Uğur Dündar ,  Türk Tabipleri Birliği  katıldı ve 21 kilometre yürüme sonrası Bolu Gerede yolu üzerinde bulunan Köroğlu Tesisleri yanındaki alanda konaklanıldı. [32] [33]  Kılıçdaroğlu Adalet Yürüyüşü'nün 10. gününde  Aylin Nazlıaka  ile  İstanbul Barosu 'ndan avukatlar da "Herkes için adalet ve hukuk" diyerek yürüyüşe katıldı. [34] [35]  Kılıçdaroğlu, Adalet Yürüyüşü'nün 11. gününde Bolu'da bayram namazı kıldı, partililerle bayramlaştı. 10. günde 21 kilometre yürüyen Kılıçdaroğlu 11. gün 11 kilometre yürüdü ve  Bolu  kent merkezinde konaklayacakları spor alanına gelerek yürüyüşün bugünkü etabını tamamladı. [36]  12. gün yürüyüşe AKP'nin kurucularından eski  Başbakan Yardımcısı   Abdüllatif Şener  de katıldı. 19 km yürüyüşten sonra  Bolu Dağı 'nın eteklerinde eski Varan Tesisleri'nde dinlenmeye geçildi. 6,5 kilometrelik ikinci etap, Bolu Dağı'ndaki Köroğlu Tesisleri'nde sona erdi. [37]  Kılıçdaroğlu ve beraberindekiler, 13. günü toplam 21 kilometre yürüyerek tamamladı. Gece, Düzce Kalıcı Konutlar yolu üzerindeki Cumhuriyet Mahallesi mevkisinde yol kenarındaki kamp alanında geçirildi. [38]  Yürüyüşe  Gezi eylemleri  sırasında öldürülen  Berkin Elvan ,  Ali İsmail Korkmaz , Ahmet Atakan,  Ethem Sarısülük 'ün aileleri ve  Cumhuriyet  yazarı  Ali Sirmen  de katıldı. [39]  14. gün 20 kilometre yürüyen Kılıçdaroğlu ile yürüyüşe katılanlar geceyi Düzce'nin  Gömüşova  ilçesinde kurulacak kamp alanında geçirdi. Yürüyüşe  Demokrat Parti  Genel Başkanı  Gültekin Uysal ,  Özgürlük ve Dayanışma Partisi  lideri  Alper Taş  ile  Halkın Türkiye Komünist Partisi  Genel Başkanı  Erkan Baş  katıldı. [40]  Adalet Yürüyüşü'nün 15. gününde 17 kilometre yol kat edildi ve Hendek'e ulaşıldı. Birinci etap 3,5 kilometre, Beylice'den 4,5 kilometre yüründü. Sıcaklık nedeniyle yürüyüş yarım saat ertelendi. Üçüncü etap 4 kilometre ve son etap 5 kilometreyle tamamlandı. [41]  16. gün yürüyüşü Kılıçdaroğlu'nun 2001'de öldürülen Emniyet Müdürü  Gaffar Okkan 'ın kabrini ziyaret etmesinin ardından yaptığı açıklamanın ardından başladı ve Akyazı Ormanköy mevkiine kadar toplamda 20 kilometre yürünüldü. [42]  Adalet Yürüyüşü’ne 16. gününde, Kamu Emekçileri Sendikaları Konfederasyonu (KESK) Eş Başkanları  Lami Özgen  ve Şaziye Önder ile çok sayıda KESK'li,  Gülriz Sururi ,  Zeynep Oral  katıldı. [43]  17. günde 1011 metrelik ( 10 Kasım  için özel olarak hazırlanan) dev  Türk Bayrağı  açıldı ve kortejin uzunluğu 7 kilometreye ulaştı. [44]   Aslı Erdoğan ,  Aslı Perker , Ceren Sözeri, Belma Fırat, Hacer Yeni, Ilgın Sönmez, Nazlı Karabıyıkoğlu, Ayşegül Tözeren, Ruhan Bilkay, Karen Alguadiş, Ebru Nihan Celkan ve Ayşe Önal gibi yazarlar ile  İhsan Eliaçık  ve on yediye baroya üye 300 avukat da yürüyüşe katıldı. Yürüyüşçüler toplam 15.8 kilometre yol katetti. İkiye bölünmüş ilk etapta toplam 8 kilometre yüründü. Daha sonraki etaplar da 8 kilometreye yakın devam eden kortej kamp yapacağı Sakarya şehir merkezine ulaştı. Yürüyüşün 18. gününde Sakarya şehir merkezinden hareket eden grup ilk etapta 3,9; ikinci etapta ise 3,4 kilometre yol alırken toplamda 17.7 kilometre yol kat edildi. [45]  10 kilometreyi bulan korteje  Şevket Çoruh  ile  Melek Baykal  da katıldı. Yürüyüş 19. gününde Kocaeli'den başladı ve İzmit girişindeki Yahyakaptan Mahallesi yakınlarındaki konaklama alanına ulaştı. [46]   Halkların Demokratik Partisi 'nden Eş Genel Başkan  Serpil Kemalbay  ve Grup Başkanvekili Ahmet Yıldırım dışında  Celal Doğan ,  Erol Dora ,  Ertuğrul Kürkçü ,  Feleknas Uca  ve  Mithat Sancar  gibi milletvekilleri yürüşün 19. gününde Kılıçdaroğlu ile beraber yürüdü. [47]  20. gün toplam 19 kilometre yürünüldükten sonra İzmit’in Yahyakaptan Mahallesi'nda kamp kuruldu. [48]  21. gününde yürüyüşe yaklaşık 20 bin kişi katıldığı belirtildi ve toplamda 18,2 kilometre yürüme sonrası yürüyüş Kocaeli'nin  Dilovası  ilçesine bağlı  Tavşancıl  sahilinde sona erdi. [49]  Yürüyüşün 22. günü Kocaeli'nin  Gebze  ilçesinde bulunan eski Topçu Kışlası'nda sona erdi. [50]  23. günde kortej saat 11.30 sıralarında İstanbul il sınırlarına girdi. Kılıçdaroğlu,  Gandi 'nin 600 bin adım rekorunu da kırmış oldu. [51]  Kortej, 24. gününde yürüyüşe ilk etaba Tuzla'daki kamp alanından başldı ve Pendik Kaynarca'dan itibaren sahil yoluna indi. [52]  Kılıçdaroğlu, 24. günde yaptığı açıklamada Dragos'tan miting alanına yaklaşık 3 kilometre tek başına yürüyeceğini belirtti. [53]  420 kilometrelik yürüyüş, 25 gün sürdü ve 9 Temmuz 2017'de  Maltepe 'de son buldu. [54]  Kılıçdaroğlu yürüyüşün son bulduğu Maltepe'de bir miting düzenledi. Burada, yürüyüşün gerekçesini ve  adalet  taleplerini yineledi. [54] [55]

Yürüyüşe sanat, spor, edebiyat, sinema, müzik gibi alanlardan isimler de katıldı. Aralarında  Genco Erkal ,  Emre Kongar ,  Gülriz Sururi ,  Nejat Yavaşoğulları ,  Müjdat Gezen ,  Bedri Baykam ,  Uğur Dündar ,  Ankaralı Turgut ,  Nebil Özgentürk ,  Nasuh Mahruki ,  Sunay Akın ,  Metin Uca ,  Levent Gültekin ,  Sevinç Erbulak ,  Ayşe Kulin ,  Şevket Çoruh ,  Ahmet Ümit ,  Melek Baykal ,  Redd ,  Sezgi Mengi ,  Aslı Erdoğan ,  Dilber Ay  gibi isimler yürüyüşe destek verdi. [56]

Yürüyüş, 9 Temmuz'da Maltepe'de yapılan bir miting ile sonlandırıldı. Öncesinden miting alanına sağlık sorunları olup da cezaevlerinden tahliye edilmeyenlerle ilgili dev dilekçe "İlgili makama" şeklinde yazıldı ve dilekçenin yanında ise adaleti simgeleyen  Themis  heykelinin resmi yer aldı. [57]  Dilekçede şunlar yazıldı: [58]

"Pek çok devlet memuru, gazeteci ve akademisyenin muğlak kanıtlara dayalı tutuklanmaları, gereğinden uzun yargı süreçlerine maruz kalmaları ve açlık grevi, insanlara bile reva görülen vicdan yaralayıcı insani değerlerden uzak uygulamalar derhal son bulmalı. Yargının bağımısızlığına, siyasi erklerin iyi niyetlerine, adaletin tecelli ve tesis edeceğine inanmak için OHAL’in bitirilmesini, KHK sürecinin sonlandırılmasını, haksız ve hukuksuz yargı kararlarının derhal gözden geçirilmesini ve sağlık sorunları yaşayan tutukluların durumlarının iyişleştirilmesini toplum vicdanı adına talep ediyoruz."

Yürüyüşün 25. günününde Dragos'ta mola veren Kılıçdaroğlu, saat 16.30'da Maltepe'ye doğru yola çıktı ve kalan 1 kilometreyi ise yalnız yürüdü. [59]  Eşi Selvi Kılıçdaroğlu'yla birlikte sahneye çıkan Kılıçdaroğlu yaptığı konuşmada on maddelik bir bildiri okudu. [60]

Yürüyüş boyunca çeşitli olaylar yaşandı. Yürüyüşün 13. gününde konaklanan yere getirilen bir kamyonla  gübre  döküldüğü CHP İstanbul Milletvekili İlhan Cihaner tarafından duyuruldu. [61]   Düzce 'de kamp alanının bulunduğu yola tezek döken kamyon sürücüsü ve arkadaşları "Çevreyi kasten kirletmek" suçundan gözaltına alındı ve savcılıktaki ifadeleri ardından serbest bırakıldı. [62]  Kamyon sürücüsüne ise 3 bin TL ceza kesildi. [63]  14. günde Düzce'nin Küçük Sanayi Sitesi mevkiinde başlayan yürüyüşte grupla birlikte yürüyen Kılıçdaroğlu'nun önünde yolda bir tabanca mermisi olduğu görüldü. Yürüyüşe katılanlar merminin yoldan geçen bir arabadan atıldığını söyledi. [64]  17. günde bir grup tarafından yürüyen yurttaşlara taşlı saldırıda bulunuldu. Sakarya il girişinde yürüyüşün gerçekleştirildiği yolun karşı şeridinden gelen bir arabanın içerisinden yürüyen gruba taşlarla saldırıldı. Saldırıda bir kişi başından yaralandı. [65]  Yürüyüşün 18. gününde yürüyüşe katılanlar, Sakarya'nın  Serdivan  ilçesinde özel mülke ait bir arazide mola vermek için durmasından sonra arazi sahibi olay yerine polis çağırdı. [66]  21. günde Kocaeli Emniyeti, Adalet Yürüyüşü'ne saldırmayı planladığı iddia edilen bir kişiyi operasyonla ele geçirildiğini ve şahsın  IŞİD  terör örgütü mensubu olduğunu açıkladı. [67]  Zanlının kalabalığın arasına araç ile dalacağı öne sürüldü. Kayseri Valisi  Süleyman Kamçı  ise yaptığı açıklamada, "6 kişilik IŞİD militan grubunu gözaltına aldı. Minibüsle konvoya saldıracaklardı" dedi.

CHP, 14 Haziran'da #AdaletYürüyüşü etiketiyle yürüyüşe dair kampanya görselini sosyal medyada paylaşmaya başladı. [83]  Söz konusu görsel 15 Haziran'da TBMM'de gündem konusu oldu. AKP Grup Başkan Vekili  Mehmet Muş , görselle "Bunun arkasında halk yok, kime mesaj veriyorsunuz. Genel başkanın arkasında askerler ne arıyor, bundan başka fotoğraf bulamadınız mı? Milletle yürüyün." dedi. [84]  Bunun üzerine söz alan CHP Grup Başkan Vekili Özgür Özel, fotoğrafın  10 Kasım 'da çekildiğini söyledi.

Adalet Yürüyüşü'nde 10. Gün

Gazeteciler İçin Adalet, Kılıçdaroğlu ile

Maltepe, İstanbul'daki Adalet Mitingi

Adalet Yürüyüşü'nde üç maymun oynayan sokak sanatçıları

Adalet Mitingi'nde  Nuriye Gülmen  ve  Semih Özakça 'nın resmini taşıyan protestocular

Adalet Yürüyüşü destekçileri, New York

"Adaletsiz sağlık sisteminde katledilen oğlum için adalet"

"Taşeron İşçiler İçin Adalet"