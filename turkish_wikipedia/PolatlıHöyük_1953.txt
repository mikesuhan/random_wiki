Polatlı Höyüğü ,  Ankara  İl merkezinin 65 km. güneybatısında,  Polatlı  İlçesinde yer alan bir  höyüktür . Burhan Tezcan'ın 1956 yılında yayımladığı bir çalışmasında  Zafer Höyük  olarak gösterilmiştir. Tepe, 200 metre çapında ve 25 metre yüksekliktedir. [2]

Höyükteki ilk kazı çalışmaları, tahribatı önlemek için 1949 yılında Seton Lloyd ve Nuri Gökçe başkanlığında üç haftalık bir kurtarma kazısı olarak yapılmıştır. [2]

Kazılarda ana toprağa kadar 4 tabakada 31 yapı katı saptanmıştır. Tabakalar eskiden yeniye doğru şu şekilde gösterilmektedir. [2]

Tüm yapı katlarında binalar taş temel üzerine  kerpiç  duvarlarla yapılmıştır. Dörtgen planda oldukları düşünülmektedir. Dam çöküntülerine bakılarak yapıların düz damlı olduğuna karar verilmiştir. [2]

Kazılarda bulunan mezarlar, Polatlı Höyük'teki ölü gömme geleneğinin zaman içindeki değişimi hakkında ilginç bilgiler sağlamıştır. I. yapı katında basit toprak bir mezarda hocker durumunda (ana rahmindeki gibi) ve sağ yanına yatırılmış bir yetişkin iskeleti bulunmuştur. Mezarda gömüt armağanı yoktur. VI. yapı katında ise 110 x 50 cm. boyutlarında levha taşlardan yapılmış bir sanduka mezar açılmıştır. Bu mezarda da gömüt armağanı yoktur. VII. yapı katında ise yine sanduka bir mezarda bir çocuk iskeleti bulunmuştur. Bu mezarda gömüt armağanı olarak bir depas bulunmuştur. Üç mezarda ölüler hocker durumunda ve sağ yanlarına yatırılmış olarak bulunmuştur. [2]

Kuzey ve güney kesiminden, kerpiç yapımı için toprak alınmasıyla büyük ölçüde tahrip olmuştur. Ayrıca bina ve yollarla höyüğün etekleri ortadan kaldırılmıştır. [1]

Kazılarda ele geçen bir çeşit çift kulplu maşrapa olan depasların, yerleşmenin  Troya  II. tabakayla olan kültürel ilişkileri göstermektedir. [2]

Çakmaktaşı ,  çert ,  kalkedon ,  obsidiyen  ve beyaz kuvarstan yontmataş aletler ele geçmiştir. Bunlar, ok ve mızrak uçları, orak-bıçak ve dilgi bıçaklardır. [2]