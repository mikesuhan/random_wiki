İstanbul Profesyonel Ligi ,  Türkiye 'nin  İstanbul  ilinde düzenlenen ve yalnız bu ildeki takımların katılabildiği eski  futbol  ligi.

Ülkede profesyonel futbola geçilmesinin ardından kurulan ligin ilk sezonu 1952'de gerçekleştirildi. Sekiz takımın mücadele ettiği ligde, ikinci sezondan itibaren on takım yer aldı. 1956-57 sezonunda  İstanbul Profesyonel 2. Ligi 'nin kurulması sonrasında  İstanbul Profesyonel 1. Ligi  olarak da anılmaya başlandı. Daha önceleri herhangi bir takımın  düşmediği  ligde, 1957-58 sezonunu son sırada tamamlayan takım ligden düşerken İstanbul Profesyonel 2. Ligi'ni birinci sırada tamamlayan takım bu lige yükseldi. 1958-59 sezonunda son kez düzenlenen ligde ilk sekiz sırayı alan takımlar, 1959 sezonunda ilki gerçekleştirilen ulusal çaptaki  Millî Lig 'e katıldı. İstanbul Profesyonel Ligi ise yerini  İstanbul Mahallî Ligi 'ne bıraktı.

Toplamda sekiz sezon düzenlenen ligde  Fenerbahçe  ve  Galatasaray  3'er,  Beşiktaş  ise 2 şampiyonluk elde etti.

İstanbul 'daki takımların katıldığı  ilk futbol ligi  1904-05 sezonunda düzenlenmişti. [1]  Bu tarihten sonra ilde çeşitli futbol ligleri organize edildi. 1923-24 sezonuyla birlikte düzenlenmeye başlanan  İstanbul Futbol Ligi  1950-51 sezonuna kadar gerçekleştirildi.  Türkiye Futbol Federasyonu  tarafından hazırlanan ve 24 Eylül 1951'de yürürlüğe giren talimatname ile ülkede profesyonel futbolun kabul edilmesiyle birlikte İstanbul'da profesyonel bir lig kuruldu. [2] [3]  Kurulan bu lige, amatör takımlarının yanında bir de profesyonel futbol takımı oluşturan ve kadrosunda en az altı profesyonel futbolcu bulunduran takımlar katılabilecekti. [2]  Talimatname sonrasında yaşanan çeşitli gelişmeler sebebiyle İstanbul Profesyonel Ligi'nin ilk sezonu 1952 Ocak'ında,  çift devreli lig usulüyle  gerçekleştirilmeye başlandı. [4] [5] [6]   Beşiktaş ,  Beykoz ,  Emniyet ,  Fenerbahçe ,  Galatasaray ,  İstanbulspor ,  Kasımpaşa  ve  Vefa 'nın katılımıyla gerçekleştirilen ligin ilk sezonunda Beşiktaş, yenilgi almadan şampiyonluğa ulaştı. [6] [7]  Sezon devam ederken profesyonel takım oluşturan  Adalet  (günümüzdeki adı Alibeyköyspor) ve  Beyoğluspor , federasyon tarafından Nisan 1952'de alınan karar doğrultusunda ertesi sezon lige alındı ve 1952-53 sezonu on takımın katılımıyla gerçekleştirildi. [8] [9]  Sezonu Fenerbahçe, yenilgi almadan şampiyon olarak tamamladı ve ligdeki ilk şampiyonluğunu elde etti.

1953-54 sezonu başında takım kadrosunda bulunması gereken profesyonel futbolcu sayısı dokuza yükseltildi. [10]  Sezon Beşiktaş'ın şampiyonluğuyla sona ererken  Türkiye 'nin  1954 FIFA Dünya Kupası 'na katılması sebebiyle ligin son kısmındaki yedi maç oynanamadı. Federasyon tarafından alınan kararla bu maçların Ağustos ayı sonunda oynanması planlansa da, [11]  çeşitli sebeplerden ötürü bu maçlar gerçekleştirilmedi. Maçların oynanmasına itiraz eden kulüplerden olan Fenerbahçe'nin lig ikinciliğinin Galatasaray'a verilmesini kabul etmesiyle birlikte bu maçlar, sıralama değişmeyecek biçimde federasyon tarafından hükmen karara bağlandı. [12]  1954-55 sezonunda lig tarihindeki ilk şampiyonluğunu  averaj  farkıyla Beşiktaş'ı geçerek elde eden Galatasaray, [13]  ertesi sezonu da şampiyon olarak tamamlayarak üst üste iki şampiyonluk elde eden tek takım oldu.

1956-57 sezonu başında federasyon, İstanbul'da ikinci seviyede bir profesyonel lig kurulmasına karar verdi. [14]  Ligin son haftasına Fenerbahçe ikinci girse de, son haftada karşılaştığı lider Galatasaray'ı yenerek averaj farkıyla sezonu şampiyon olarak tamamladı. [15]  Öte yandan sezon öncesinde federasyon tarafından alınan ligdeki takım sayısının sekize düşürülmesi kararı, sezon sonunda federasyon tarafından bozuldu ve 1957-58 sezonunun aynı takımların katılımıyla gerçekleştirilmesi kararlaştırıldı. [16]  1957-58 sezonu devam ettiği sırada, sezonu son sırada tamamlayan takımın bir alt lige düşmesine, alt lig şampiyonunun da bu lige yükselmesine karar verildi. [17]  Galatasaray'ın üçüncü şampiyonluğunu elde ettiği sezonu son sırada tamamlayan Emniyet ligden düşerken ikinci lig şampiyonu  Karagümrük  1958-59 sezonunda lige ilk katılımını gerçekleştirdi. Ulusal çapta bir lig organize edilecek olması sebebiyle son kez düzenlenen ligin son şampiyonu, üçüncü kez bu başarıyı elde eden Fenerbahçe oldu. 1959'da ilk kez düzenlenen  Millî Lig 'e katılan 16 takımın 8'ini, İstanbul Profesyonel Ligi'ni ilk 8 sırada tamamlayan takımlar oluşturmuştu. [18]

Tüm sezonları  çift devreli lig usulüyle  gerçekleştirilen organizasyon, 8 takımın katıldığı ilk sezonu dışında kalan tüm sezonlarında 10 takımın katılımıyla gerçekleştirildi. Bu nedenle, sonucu hükmen belirlenen maçlar da dahil edildiğinde ilk sezon 56, kalan sezonlarda ise 90 maç oynanmıştı. Bir tarafın galibiyetiyle sona eren maçlarda kazanan takım  iki puan alırken  kaybeden takıma puan verilmemekteydi. Eğer maç beraberlikle sonuçlanmışsa iki takım da birer puan kazanmaktaydı. Sezon sonunda aldıkları bu puanlara göre sıralan takımlar arasında puan eşitliği varsa, eşitliğin yaşandığı takımların attığı gol sayısının yediği gol sayısına bölünerek elde edilen  averajına  bakılmakta ve averajı yüksek olan takım üst sırada yer almaktaydı.

Ligdeki maçların büyük bir kısmı  Mithatpaşa Stadyumu 'nda oynanırken  Şeref Stadyumu ,  Fenerbahçe Stadyumu  ve  Vefa Stadyumu  da bazı maçlara ev sahipliği yapmıştı. [19] [20] [21] [22]

Kariyeri boyunca ligde 134 maça çıkan  İsmet Yamanoğlu , lig tarihinde en çok maça çıkan futbolcudur. Bu maçların tamamına Vefa formasıyla çıkan Yamanoğlu, aynı zamanda tek bir takım formasıyla ligde en çok maça çıkan oyuncu konumundadır. [23]

Lig tarihinin en golcü oyuncusu, kariyeri boyunca ligde oynadığı maçlarda 77 gol kaydeden  Metin Oktay 'dır. Lig tarihinde 3 farklı kulüpte forma giyen 4 farklı oyuncu gol krallığı yaşamıştır. Dört sezonda gol kralı olan Metin Oktay bu alanda birinci sıradayken, 5 gol kralı çıkaran Galatasaray takımlar bazında lider konumdadır. 1958-59 sezonunda attığı 22 golle gol kralı olan Metin Oktay, lig tarihinde bir sezonda en fazla gol atan oyuncu olup aynı sezon maç başına 1,38'lik gol ortalaması yakalayarak bu kulvarda da lider konumdadır. [23]