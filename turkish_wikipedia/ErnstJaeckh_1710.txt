Ernst Jaeckh  (22 Şubat  1875 , Urach, Almanya - 17 Ağustos  1959 ,  New York , ABD), Alman yazar ve akademisyen. Almanya için  Birinci Dünya Savaşı  öncesi Türk dostluğunu, sonrasında ise  liberal -demokratik bir siyasi sistemi savunmasıyla tanınmıştır.  Nazi  karşıtı görüşleri nedeniyle Almanya'yı terk etmek zorunda kalarak hayatını ABD'de devam ettirmiştir.

22 Şubat 1875'te Almanya'nın Urach şehrinde doğdu. İlk ve orta eğitimini  Blaubeuren ,  Kieselbronn  ve  Stuttgart 'ta tamamladıktan sonra  Stuttgart ,  Breslau ,  Cenevre ,  Münih ,  Heidelberg  üniversitelerinde filoloji eğitimi aldı. İlk kitabı  Friedrich Nietzsche und David Friedrich Strauss  1908'de yayınlandı. [1]

1914'te Berlin Üniversitesi Türk Tarihi Kürsüsü'nde profesörlüğe getirildi. 1920'de Sosyal Bilgiler Yüksek Okulu'nun ( Deutsche Hochschule für Politik ) kuruluşunda görev aldı.

Nazilerin iktidara gelmesinin ardından Almanya'dan ayrılarak akademik yaşamına tarih profesörü olarak önce İngiltere, ardından ABD'de devam etti. Son olarak Columbia Üniversitesi'nde görev yaptı.

1908  Jön Türk  Devrimi ile çok yakından ilgilendi ve bu gelişmeyi Almanya açısından olumlu ve iki devlet arasında bir yakınlaşma nedeni olarak gördü. Ortadoğu ve  Osmanlı İmparatorluğu  sorunları üzerine uzmanlaştı ve Türk-Alman ittifakının kurulmasının önde gelen savunucularından biri oldu. [2]  Özellikle 1909'da ilk baskısı yapılan ve 1911'de Berlin'de tekrar yayınlanan  Der aufsteigende Halbmond: Beitraege zur Türkischen Renaissance  adlı eseri büyük ilgi görmüştür.

Enver Bey 'in (o dönem henüz Paşa olmamıştı) yakın dostuydu. Enver Bey ile mektuplaşmalarından edindiği bilgilerden de yararlandığı Arnavutluk isyanıyla ilgili  Im Türkischen Hauptquartier durch Albanien  (1911) ve Balkan Savaşlarıyla ilgili  Deutschland im Orient nach dem Balkankrieg  (1913) kitapları dönemin Almanya yönetiminin olası bir Türk-Alman İttifakı'na olumlu bakmasını sağlamış önemli çalışmalardır.

Ernst Jaeckh'e göre Türk-Alman İttifakı her iki devlet için de gerekliydi ve olumlu sonuçlar doğurabilecek potansiyeli barındırmaktaydı.

1912 yılında Türk-Alman Dostluk Derneği'nin kuruluşunda yer aldı. Türk-Alman İttifakı yanlısı diğer önemli akademisyenler  Julius Hirsch  ve  Alfred Nossig  ile birlikte çalışmalar gerçekleştirdi.

Türk-Alman İttifakı yanlısı görüşlerini derli toplu ele aldığı en önemli eseri 1915 tarihli  Deutscland und die Türkei  isimli kitabıdır.

Birinci Dünya Savaşı sırasında Alman Dışişleri Bakanlığı'nda çalışan Ernst Jaeckh, savaş sona erince  Versailles ,  Cenova ,  Locarno  ve  Cenevre 'deki Alman delegasyonlarında görev aldı. Birinci Dünya Savaşı'nın galipleriyle dostluk kurulması ve sağlanan barış ortamının korunmasını savunan görüşleri nedeniyle Nazilerin büyük eleştirilerine maruz kaldı. Bu dönemdeki çalışmalarıyla Nazi öncesi Almanya'nın önde gelen fikir adamları arasında yer aldı. Özellikle şu üç kitabı büyük ilgi gördü:

Friedrich Naumann  ile birlikte Alman liberalizminin kurucuları arasında sayılır. [3]

1932 yılında Nazilerin iktidara gelmesinin ardından Almanya'yı terk etmek zorunda kaldı ve İngiltere'ye iltica etti.

Churchill  gibi isimlerin Avrupa barışını korumak amacıyla kurduğu  New Commonwealth Institute  (Yeni Milletler Topluluğu Enstitüsü) isimli yarı-akademik araştırma merkezinin yönetiminde yer aldı. Buradaki çalışmalarında Sovyet tehlikesine karşı İngiliz-Alman ittifakı kurulması için propaganda yürüttü. Enstitü'nün 4 ayda bir çıkan dergisi  The New Commonwealth Quarterly' de 1933-1938 yılları arasında yazıları yayınlandı.

İkinci Dünya Savaşı'nın patlak vermesinin ardından 1940 yılında ABD'ye iltica etti ve New York  Columbia Üniversitesi 'nde profesör oldu. Bu üniversitede Ortadoğu Araştırmaları Enstitüsü'nün kuruluş çalışmalarına katıldı.

1944 yılında  The Rising Crescent: Turkey Yesterday, Today and Tomorrow  isimli kitabını yayınladı. Bu kitap, İkinci Dünya Savaşı sonrası Türk-Amerikan ilişkilerinin gelişmesine büyük katkıda bulunmuştur.

17 Ağustos 1959'da New York'ta hayatını yitirdi.

Ernst Jaeckh'e ait evrak uzun süre öğretim üyesi olarak çalıştığı Columbia ve  Yale  Üniversiteleri tarafından iki bölüm halinde paylaşılmış ve arşivlerine yerleştirilmiştir. [4]  Bu arşivde yer alan kimi mektuplar Enver Bey tarafından Ernst Jaeckh'e ve ismi bilinmeyen bir Alman bayana yazılmıştır.  Kendi Mektuplarında Enver Paşa  ismiyle Türkçeye çevrilerek basılan bu mektuplar 9 Mart 1911-13 Eylül 1913 arası tarihlidir. Gerek Enver Paşa gerekse Enver Paşa'nın da önemli rol oynadığı  Arnavut İsyanı  (1911),  Trablusgarp Savaşı  (1911-1912),  Bâb-ı Âli Baskını  (1913) ve  Balkan Savaşları  (1912-1913) gibi olaylar için en önemli kaynaklardan biri olarak kabul edilmektedir. [1]

Ernst Jaeckh'in Birinci Dünya Savaşı sırasında Alman Genelkurmayı'na teslim ettiği bu mektuplar, Almanlar tarafından bir günlüğe dönüştürülmüş ve kimi bölümleri sansürlenerek 1918 yılında  Um Tripolis  adıyla basılmış ve Alman subaylarına propaganda amaçlı dağıtılmıştır. Türkçe baskısı 2015 yılında  Enver Paşa'nın Trablusgarp Günlüğü  adıyla  Tarih&Kuram Yayınları  tarafından yayınlanmıştır. [2]

Atatürk , Ernst Jaeckh hakkında şöyle demiştir: [5]

"Kaderin savurduğu her haşin darbeye bizimle beraber katlanmakla kalmayıp bundan doğan acıları da hafifletmek için de akla gelen hiçbir yardımı esirgemeyen sadık bir dost"

Ernst Jaeckh'in  Çanakkale Cephesi 'nde savaşan Osmanlı askerlerine destek için topladığı 1 milyon marklık yardıma teşekkür etmek için Mustafa Kemal'in gönderdiği 2 Eylül 1915 tarihli telgrafta şöyle denmektedir:

"Gelibolu Yarımadası'nda yaralanan ve sakatlanan Osmanlı askerleri için topladığınız ianeye benim ve  Mareşal Von Sanders 'in teşekkürlerini sunarız. Yolladığınız bir milyon Mark'a (Jack Fonu) ismini verdik."

Ernst Jaeckh'in Enver Paşa dışında pek çok İttihatçıyla da şahsi dostluğu bulunmaktaydı. 1921'de  Berlin 'de öldürülen  Talat Paşa 'nın cenazesine Alman yetkililerin sahip çıkmamasını eleştirmiş, cenaze töreninin düzenlenmesine katkıda bulunmuş, hatta bir de konuşma yapmıştır. [6]

Osmanlı'nın Birinci Dünya Savaşı'na girmesi için verdiği cihad fetvasıyla ünlü  Şeyhülislam Hayri Efendi  Ernst Jaeckh'e hitaben bir mektubunda şöyle demiştir:

"1911'den itibaren sizi Sadrazamın temsilcisi sıfatıyla resmen ziyaretimden beri Türkiye uğrunda sarfettiğiniz gayretleri takip etmekteyiz. Anadolu'daki faaliyetiniz sırasında yakalandığınız sıtmadan Beyoğlu Hastanesi'nde yattığınızı hatırlarsınız. Birçok Türk devlet adamından daha fazla çalıştığınızı biliyoruz. 1908'den itibaren dünya millet borçları arasında (Yükselen Hilal)i keşfettiğiniz zaman başlayan samimi anlayışınız karşısında Türkler şükran duymaktadır."

Ölümünden bir sene önce, 1958 yılında, Türkiye'ye ilk gelişinin 50. yıldönümü sebebiyle  Ankara Üniversitesi Siyasal Bilgiler Fakültesi  tarafından kendisine fahri doktora unvanı verilmiştir.

Ölümünün ardından Türkiye'nin ABD Büyükelçisi  Suat Hayri Ürgüplü  gönderdiği taziye telgrafında Ernst Jaeckh'ı "Türkiye'nin gerçek bir dostu" olarak tanımlamış, cenaze töreninde ise Türkiye'nin  Birleşmiş Milletler  Özel Temsilcisi  Seyfullah Esin  bir konuşma yapmıştır. [7]