Forlorn hope  ( Felemenkçe :  Verloren hoop ), özellikle çok iyi savunulan, yüksek kayıp verilmesi kesin olan mevzilere karşı yapılan askerî harekâtlarda yer alan seçilmiş veya gönüllü askerleri anlatır.

Deyiş Felemenkçe verloren hoop sözlerinden gelir ve ölmesine kesin gözüyle bakılanlar - yitip gidenler anlamındadır. [1]  Felemenkçedeki  hoop  kelimesi  İngilizcedeki   hope  kelimesindeki gibi umut anlamına değil çok sayıda kişinin bulunduğu grup anlamına gelir. [2]

Çakmaklı tüfek  döneminde özellikle kuşatmalar veya çok iyi savunulan mevzilere karşı yapılan askerî çarpışmalarda ilk saldırıyı yapacak olanlar bu isimle çağrılırdı. Forlorn hope içindekilerin büyük bir kısmının hayatını kaybedeceği veya yaralanacağına kesin gözüyle bakılırdı. Saldırıdaki amaç en azından bazılarının arkadan gelen destek yetişinceye kadar mevzinin bir kısmını elde tutması, arkadan gelen ikinci dalganın mevziyi alma şansının artırılmasıydı. Savunma yapan askerlerin de çakmaklı tüfek kullandığı hatırlanacak olursa ilk salvo ateşinin ardından saldıranların ilerlemek için kısa da olsa bir süresi bulunuyordu.

Forlorn hope genelde rütbe alma beklentisinde olan düşük rütbeli bir subay tarafından idare edilirdi. Eğer sağ kalmayı başarırsa ve komutanlarını cesaretiyle etkilerse hem rütbe alacak hem de önünde başarılı bir subay hayatı açılacaktır. Bu yüzden çok tehlikeli olmasına rağmen alt seviyedeki subaylar arasında forlorn hope komutasını almak için rekabet bile olduğu görülmüştür.

Fransa Ordusunda  forlorn hope karşılığı olarak  Les Enfants Perdus  (Kayıp çocuklar) deyişi kullanılmış ve sağ kalmaları durumunda tüm subaylara rütbe alma fırsatı tanınmıştı. Terim sık olmamakla beraber sınırdaki tehlikeli bir bölgeyi savunan veya düşman saldırısına maruz kalması kesin gözüken ileri bir karakolda görev yapanlar için de kullanılmıştır.

Forlorn hope deyişi  İngiliz İç Savaşı  ve  Yarımada  Savaşı sırasında sıkça kullanılmıştır.

Yazar  Bernard Cornwell ’in  Napolyon Savaşları  sırasında  Richard Sharpe  adlı askerin maceralarını anlattığı kitaptan uyarlanan  Sharpe's Company  filminde,  Britanya Ordusunun  Fransızlara karşı büyük kayıplarla zafere ulaştığı  Badajoz Kuşatması  ve kuşatma sırasındaki forlorn hope anlatılır. [3]