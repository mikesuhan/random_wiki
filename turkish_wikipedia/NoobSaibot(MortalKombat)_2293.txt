Noob Saibot ,  Mortal Kombat  evreninde yer alan bir karakterdir. Oyunun yapımcıları ve senaryo yazarları olan  Ed Boon  ve  John Tobias  tarafından yaratılmıştır. İsmi, her iki yapımcının soy isimlerinin tersten okunuşlarının birleştirilmiş halidir.

Oyun versiyonlarında  gizli karakter  olarak yer almaya başlamış, sonrasında gördüğü ilgi üzerine seçilebilir karakterler arasında yer almaya başlamıştır.

Görüntü olarak  Scorpion ,  Sub-Zero ,  Reptile ,  Ermac  karakterleri gibi  ninja  hatlarına sahiptir ve siyah renk kıyafet giymektedir. Buna ek olarak karakterin yüzünde açık olan alanlar da siyah renktedir. Bunun nedeni, karakterin  gölge karakter  olmasıdır.

Noob Saibot, dış görünümüyle uyumlu olarak gölgeye has özellikler kullanabilmekte,  telepati , bulut, şimşek, saydamlık gibi fonksiyonları dövüş stiline yansıtabilmektedir.

Noob Saibot'u oyundaki diğer karakterlerden ayıran bir diğer özelliği de diğer karakterler dövüşürken özel kombinasyonlarla yardım amacıyla çağırılabilmesidir.

Oyunun ve oyuna temel oluşturan hikâyenin ilk zamanlarında karaktere ilişkin herhangi bir bilgi mevcut değildir. Bu durum hem karakterin gizemini artırmış, hem de  Mortal Kombat  serisine ilgi duyan kitlede merak uyandırmıştır. Kim olduğu ve kökeni hakkında farklı spekülasyonlar yapılan Noob Saibot karakterinin aslında kim olduğuna dair ilk emareler  Mortal Kombat: Deception  serisinde ortaya çıkmaya başlamıştır. Bu seride, gerek özellikleri, gerek  fatality 'leri, gerekse de hikâye temeline uygun hareketleriyle karakterin orijinal  Sub-Zero 'nun  reenkarnasyonu  olduğu kanısı oluşmuştur.

Mortal Kombat serisinde iki farklı Sub-Zero mevcuttur. Bu iki Sub-Zero kardeştir ve hikâye akışında görülebileceği üzere birbirlerine zıt karakterlerdir. Büyük kardeş olan Sub-Zero  Bi Han , küçük kardeş olan Sub-Zero ise  Kuai Liang 'dir. Büyük kardeş Bi Han,  Scorpion  tarafından intikam yeminiyle öldürülmüştür. Küçük kardeş Kuai Liang ise serilerde sağ gözünün hizasındaki kırmızı yara çizgisiyle tanınmıştır. Seride yüzü açık şekilde dövüşmüş olan Sub-Zero, küçük kardeş, yani Kuai Liang'dir.

Buradan yola çıkılarak Noob Saibot olarak geri dönen gölge karakter Sub-Zero'nun büyük kardeş Bi Han olduğu ortaya çıkmıştır. Ölüler alemi  Netherrealm 'den gölge olarak geri dönüşünün sebebi, kendisini haksız yere öldüren Scorpion'dan intikam almaktır. Noob Saibot'un ölümden geri dönüşünü sağlayan,  Netherrealm 'li büyücü  Quan Chi 'dir. Noob Saibot, başlarda kendisini dirilten büyücüye minnetinin göstergesi olarak hizmetini sunmuş, ancak sonrasında gerçeği öğrendiğinde intikam alması gerekenin Quan Chi olduğunu farketmiştir. Hikâyenin kökeni Scorpion'un ölümüne dayanır.

Scorpion, Sub-Zero'yu öldürürken, onun kendi ailesini öldürdüğünü, kendisinin de intikam aldığını dile getirmiştir. Scorpion ( Hanzo Hasashi )  Shrai Ryu klanının  generalidir. Sub-Zero (Bi Han) ise Shrai Ryu'nun en büyük rakibi olan ve kan davalısı konumunda bulunan  Lin Kuei klanının  varisi ve lideridir. Her iki klan da Shogun'u korumaya yeminli ninjalardan oluşmaktadır. Shogun'un ateşkes emriyle aralarında kan dökmemeye yemin etmişlerdir.

Ancak Quan Chi'nin Shirai Ryu generali Hanzo Hasashi için farklı planları vardır. Kunai ustası güçlü generali kendi hizmetkarı yapmak isteyen Quan Chi, önce Hanzo Hasashi'nin köyüne saldırır, askerlerini ve ailesini katleder. Ardından da Sub-Zero'nun kılığına bürünerek Hanzo Hasashi'yi dondurarak öldürür. Öldürdüğü Hasashi'nin ruhunu büyüyle tekrar uyandırır ve Subzero'dan intikam almak isterse ona bedenini, daha da güçlenmiş halde geri verebileceğini söyler. Teklifi kabul eden Hasashi'ye lanetli ruhu üfleyen büyücü, bu şekilde Scorpion'u yaratmış olur. Quan Chi'nin dirilttiği Scorpion, Mortal Kombat turnuvasında Sub-Zero'ya rakip olur. Onu kendi boyutu Netherrealm'e çeker, intikam yeminini yerine getirdiğini dile getirerek Sub-Zero'yu öldürür.

Quan Chi, Shrai Ryu klanını ortadan kaldırmakla ve liderini ele geçirmekle kalmamış, Scorpion aracılığıyla Lin Kuei klanının liderinin de ölümünü sağlamış ve onu da diriltme, kendi emrine alma fırsatını ele geçirmiştir. Bu şansı değerlendiren Quan Chi, tıpkı Hanzo Hasashi'yi Scorpion'a dönüştürdüğü gibi Sub-Zero'yu da (Bi Han) Noob Saibot'a çevirmeyi başarmıştır. Ancak serinin devamında, her iki karakterin de Quan Chi'nin kontrolünden çıktıkları ve kendileriyle ilgili gerçeği araştırmak için özgür iradelerini kazandıkları görülür.

Mevcut hikâye akışı ele alındığında,  Mortal Kombat X  evreninde her iki Sub-Zero'nun da yer aldığı görülmektedir. Bi Han'ın klanın başına geri dönerek "Grand Master" unvanıyla yer aldığı, Kuai Liang'in ise "Cyber Sub-Zero"ya dönüştükten sonra öldüğü ancak "Revenant Sub-Zero" olarak geri döndüğü görülmektedir.