Hasan Yalnızoğlu  (d.  20 Ekim   1974 ;  Üsküdar ,  İstanbul ), Türk dansçı, manken, oyuncu ve profesyonel güreşçi.

İlkokulu  Üsküdar 'da tamamlayan Yalnızoğlu, 6 yaşında jimnastikle başlayıp aynı zamanda çok sevdiği futbolla da ilgilendi. Sonraki yıllarda yüzme sporunda başarılar kazandı. Ailesinin semt değişikliği yapması ve tesis yetersizliği sebebi ile çok sevdiği jimnastik ve yüzme sporundan uzak kaldı. Orta öğrenimini  Pendik 'te tamamladı.

En yakın spor salonu  Kung Fu  branşında olduğu için çalışmalara burada devam etti. Marmara Üniversitesi Beden Eğitimi ve Spor Yüksek Okulu ve Marmara Üniversitesi Yöneticilik mezunu. Spor kariyerinde birçok başarısı olan Yalnızoğlu, daha sonradan dans ve oyunculuk alanında da önemli başarılar elde etmiştir.

Sultans of the Dance ve  Anadolu Ateşi  dans gruplarında baş dansçı olarak görev alan Yalnızoğlu, 2007 yılında kendi gibi dansçı olan Tatiana Ruichiana ile evlendi.

Sinema filmlerinde rol alan Hasan,  Show TV 'de yayınlanan  Survivor Ünlüler - Gönüllüler  yarışmasında  Nihat Altınkaya 'nın ardından ikinci oldu.

2013 yılında  Şişli 'de kendine ait bir spor salonu açmıştır.

2014 yılında "Öğrenilmiş Duygular" adındaki kişisel gelişim kitabını çıkardı. [1]

2015 yılında,  Acun Ilıcalı 'nın TV8 ekranlarında düzenlediği  Survivor All Star  yarışmasında Gönüllüler takımında yarışmıştır. Yarışmada 124 gün kaldıktan sonra 18. haftada adaya veda eden Hasan Yalnızoğlu, yarışmayı 5. olarak tamamlamıştır.

Ayrıca 1997 yılında kadınlarda  Deniz Akkaya 'nın erkeklerde de  Kenan İmirzalıoğlu 'nun birinci olduğu  Best Model of Turkey  yarışmasında Hasan Yalnızoğlu ikinci olmayı başardı. Hasan Yalnızoğlu Best Model'de Kenan İmirzalıoğlu ile birlikte jüriden 28 puan aldı. Puanlar eşit çıkınca jüri başkanı  Erkan Özerman , tercihini  İmirzalıoğlu 'ndan yana kullandı ve  İmirzalıoğlu  Best Model seçildi. [2]  Bunun üzerine Özerman, Hasan'ı  Hindistan 'da yapılan Mister International'a götürdü. Hasan, bu yarışmada da dünya ikincisi oldu. Birinciliği de İngilizce bilmediği için kaybetti. [3]