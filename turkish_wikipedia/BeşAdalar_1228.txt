Beş Adalar  veya  Beşadalar , ( Grekçe :  Χελιδόνιαι ;  Latince :  Chelidoniae Insulae ;  İtalyanca :  Celidoni ),  Antalya  ili,  Kumluca  ilçesi sınırlarında bulunan adalardır.  Mavikent  beldesinin, Karaöz Mahallesinde bulunan  Gelidonya Burnu 'un denizdeki devamı niteliğindedir. Yerleşimin bulunmadığı adalarda yaşayan yoktur.

Teke Yarımadası 'nın güney kısmında Eren Tepe bulunur. Tepeden denize doğru, keskin kenarlı Markiz Tepe alçalır, denize dalar. Dağların denizdeki uzantıları Beş Adaları oluşturur. Gelidonya Burnu ve Beş Adalar Antalya ve Finike Körfezlerinin sınırını oluşturur [1] .

Adalar çevresi ters akıntılardan dolayı denizcilik açısından tehlikeli bölgedir. Antik dönemlerde pek çok gemi burada batmıştır. M.Ö 15. yüzyıla ait bir batık bulunmuş,  Bodrum Sualtı Arkeoloji Müzesinde  sergilenmektedir.

Adalardan en büyüğü 400 m genişlik ve 2000 m uzunluğu ile ince ve uzun Devecitaşı Adası'dır (Uzunada). Batısında Ateş Adası, güneybatısında Suluada bulunur. Sualtı güzeliği ve derinliğinden dolayı dalış alanı olarak kullanılmaktadır.