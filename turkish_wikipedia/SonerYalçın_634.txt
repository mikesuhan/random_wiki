Hüseyin Soner Yalçın  (d. 1 Ocak 1966,  Çorum ), Türk gazeteci ve yazar.

Soner Yalçın, Cemile Yalçın ve Mehmet Ali Yalçın'ın oğulları olarak 1 Ocak 1966'da  Çorum 'da doğdu. Anne tarafı  Tercanlı , baba tarafı ise  Horasanlıdır . Annesi ev hanımı, babası ise gıda ticareti ile uğraşan bir tüccardır. Üniversite eğitimini Hacettepe Sağlık İdaresi Yüksek okulunda tamamladı. Daha sonra idarî bilimler konusunda yüksek tahsile karar verdi.

1987'de  2000'e Doğru  adlı dergide çalışmaya başladı. Uzun süre Ankara bürosunda muhabirlik yaptı. Burada  Adnan Akfırat ,  Hikmet Çiçek  ve  Serhan Bolluk ’le birlikte çalıştı. 6 Mayıs 1990'da Ankara İstihbarat Şefliğine getirildi.

1993-94 yılları arasında günlük gazete olarak çıkan  Aydınlık 'ta çalışmaya başladı. 1995'te haber araştırma müdürü iken ayrıldı. Bir ara  Doğan Yurdakul 'un  Siyah – Beyaz  gazetesinde çalıştı.

1996 yılında  televizyonculuğa  giriş yapıp  Show TV  Ankara bürosunda çalışmaya başladı. Aynı yıl içerisinde  Star TV 'ye geçti ve haber müdürlüğüne getirildi. Daha sonra  Efendi: Beyaz Türklerin Büyük Sırrı ,  Efendi 2: Beyaz Müslümanların Büyük Sırrı  adlı kitaplarını yayımladı.  CNN Türk 'te  Cüneyt Özdemir 'le birlikte  5N1K  adlı programı hazırladı.  Kurtlar Vadisi  adlı dizinin ilk iki yılında konsept danışmanlığını üstlendi. CNN Türk'te yayınlanan  Oradaydım  adlı politik belgeselin hazırladı. 4 Şubat 2007 tarihinden itibaren  Hürriyet  gazetesinde, pazar günleri “Not Defteri” adlı köşesinde yazmaya başlamış, Mart 2012'de işine son verilmiştir.

Odatv davası  kapsamında 14 Şubat 2011 tarihinde tutuklanan Yalçın, yaklaşık 22 ay sonra 27 Aralık 2012'de tahliye oldu. Halen  Sözcü  gazetesi ve  Odatv   İnternet sitesinde  yazılarına devam etmektedir.

Soner Yalçın'ın, avukat Feza Kutanoğlu ile evliliği 10 yıl sürdü ve bu evlilikten Aren Soner (d. 2000) adında oğlu dünyaya geldi. [1]