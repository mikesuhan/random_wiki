Şinasi Tekin , (d. 28 Eylül 1933  Balıkesir ,  Türkiye  - ö. 16 Eylül 2004  İstanbul , Türkiye)  Türk   etnolojisi  uzmanı,  Türkolog  ve  dilbilimcidir .

Şinasi Tekin Balıkesir’de doğdu. Babası Ramazan oğlu İbrahim Efendi’dir. İlkokulu  Bursa 'da, ortaokulu  Bilecik 'te, liseyi ise İstanbul  Haydarpaşa Lisesi 'nde yatılı olarak okudu. Bursa Öğretmen Okulu'ndan (Dârulmüallimîn) mezun oldu. Dursunbey, Balıkesir ve Bursa ilkokullarında öğretmenlik yaptı.  İstanbul Üniversitesi Edebiyat Fakültesi  Türk Dili ve Edebiyatı Bölümü'nde başladığı öğrenimini beşinci dönemden itibaren Almanya’da sürdürdü. Burada önce Münster, ardından Hamburg üniversitelerinde eğitim gördü [1]  1958'de  Hamburg  Üniversitesi’nde  Annemarie von Gabain 'in yanında doktora çalışmasını bitirdi. 1959 senesinde ise Erzurum  Atatürk Üniversitesi ’nde görevlendirildi. 1961'de doçent, 1964'te profesör oldu ve Türk Dili ve Edebiyatı bölümü başkanlığına getirildi. Aldığı davet sonucu 1965 senesinde  Harvard Üniversitesi 'nin Yakındoğu Dilleri ve Medeniyetleri Bölümü'ne geçti ve vefatına kadar burada çalıştı. Uygur Türkçesi metinlerine ve bu metinlerdeki Budist kültürüne yönelik çalışmalar yaptı.  Journal of Turkish Studies  dergisi otuz yıla yakın bir süre Tekin'in editörlüğünde yayımlanmış, yüzlerce makale, kitap tanıtımı ve eleştiri bu dergide Türkçe olarak yazılmıştır. Şinasi Tekin, bu dergi ve yayım serisi aracılığıyla Türkçe'yi Batı dünyasında Türkoloji'nin yayın dillerinden biri haline getirmiştir. [1]

Uzun yıllar Türkiye’de Harvard Üniversitesi bünyesinde bir "Osmanlıca Yaz Okulu" açmak için çaba göstermiştir. Nihayetinde 1996 yılında Ayvalık’ta Uludağ Üniversitesi, Koç Üniversitesi'nin ve eşi Gönül Alpay Tekin ve bizzat kendisinin çabalarının neticesinde Harvard-Koç Üniversiteleri Osmanlıca Yaz Okulu'nu da ilk yıllarında yönetmiş ve dersler vermiştir. [2] [3]

17 Eylül 2004 tarihinde İstanbul'da vefat etti. [4]  İstanbul Edirnekapı Mezarlığı’nda toprağa verildi. Vefatının ardından kendisine sunulmak üzere hazırlanan Armağan, Şinasi Tekin anısına çıkartılan bir esere dönüşmüştür. "Şinasi TEKİN’in Anısına Uygurlardan Osmanlıya" adını taşıyan bu esere pek çok öğrencisi ve meslektaşı katkıda bulunmuştur. [5]  Harvard Üniversitesi’nin Eski Türk Edebiyatı profesörlerinden olan  Gönül Tekin  ile evliydi. İbrahim Hakkı Durali Satılmış Tekin adında bir oğlu vardır.