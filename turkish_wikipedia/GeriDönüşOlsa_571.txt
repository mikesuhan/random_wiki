" Geri Dönüş Olsa ", Türk pop şarkıcısı  Murat Boz 'un üçüncü stüdyo albümü  Aşklarım Büyük Benden 'in kliplendirilmiş şarkılarından biri.  Deniz Erten  tarafından yazılıp,  Erdem Kınay  tarafından bestelenmiştir. Klibi albümün üçüncü klibidir.  Tülay İbak  tarafından çekilmiştir ve 9 Eylül 2011'de yayımlanmıştır. Eleştirmenlerin birçoğu şarkının bestesini oldukça olumlu bir şekilde eleştirmiştir. Albümün yayımlanması ile ilk kez dinlenebilen "Geri Dönüş Olsa",  Türkiye Resmî Listeleri 'nin ve  Kral Pop TV Top 20  listesinin zirvesine,  Avrupa Resmî Listeleri 'nin 83 numarasına kadar yükselmiştir.

"Geri Dönüş Olsa",  Deniz Erten  tarafından yazılıp,  Erdem Kınay  tarafından bestelenip düzenlenen bir şarkıdır. Albümün yayımlanması ile ilk kez adı duyulmuştur ve dinlenilmiştir. Müziği  pop  ritimleri içerir, orta tempolu bir şarkıdır. Nakarat kısmı "Geri dönüş olsa, kalp sana geri dönmez mi? Gidilen o yolda kaderi de yenmez mi? Gerçeği aşksa, bir bakışa değmez mi? Yalanı da olsa yazısını silmez mi?" sözlerinden oluşur.

Şarkı için radyocu  Michael Kuyucu , "Erdem Kınay’ın sound kalitesini gösteren soft bir şarkı.Hem ritim hem duygu, cool ve modern." yorumunu, müzik sitesi  Gerçek Pop  "Her şeyden öte birbirinden sıradan şarkıları peşpeşe piyasaya düşen Erdem Kınay’ın görece daha özel bir şarkısının ("Geri Dönüş Olsa") yer alması sebebiyle bile önemli bir çalışma  Aşklarım Büyük Benden ." yorumunu yaptı. [1] [2]  Bir diğer müzik sitesi olan kaanalay.net ise şarkı için "Bence bu albümdeki en orijinal şarkı ve şahsen benim de bu albümdeki en favori birkaç şarkımdan biri. Başarılı aranjör Erdem Kınay tarafından düzenlenen parça Kınay’ın son dönem yaptığı işlerin birbirine benzediği yönünde eleştiride bulunanlara söz bırakmayacak şekilde farklı ve yenilikçi. Sözler için Deniz Erten’e, müzik ve düzenleme için ise Erdem Kınay’a tebrik ve teşekkürler." yorumunu yaptı. [3]

25 Ağustos 2011'de Murat Boz,  Aşklarım Büyük Benden  albümünün üçüncü klibinin çekimlerini çok yakın bir zamanda gerçekleştireceğini fakat klibin çekileceği şarkının ismini bir süre saklayacağını duyurdu. [4]  27 Ağustos 2011'de ise bahsedilen klibin çekimleri gerçekleştirildi ve klip setinde çekilen bazı fotoğraflar paylaşıldı. [5]  Eylül 2011'in ilk günlerinde klip şarkısının "Geri Dönüş Olsa" olduğu açıklandı. [6]  9 Eylül 2011'e gelindiğinde ise  Tülay İbak  yönetmenliğinde çekilen klip,  YouTube 'daki  MÜYAP  kanalı üzerinden yayımlandı. [7]  İzlenme rakamı ise bir yıl içinde dokuz milyonu geçti. [8]  Ocak 2012'de  RTÜK , klibi yayımlayan  Kral Pop TV 'ye fazla erotik içerikli görüntüler yayımlamaktan dolayı uyarı cezası verdi. [9]  Boz, uyarıyı konserlerinden ve Twitter hesabı üzerinden haksız olduğu gerekçesi ile protesto etti. [10]  25 Haziran 2012'de verdiği bir konserde dev ekranda "Geri Dönüş Olsa" klibini yayımlattı, ekranı işaret ederek "İşte porno" dedi ve RTÜK'ün kararına bir kez daha tepki gösterdi. [10]