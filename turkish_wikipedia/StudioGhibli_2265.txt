Koordinatlar :  35°42′11.5″K   139°31′44.9″D ﻿ / ﻿ 35.703194°K 139.529139°D ﻿ /  35.703194; 139.529139

Studio Ghibli Ltd.  ( Japonca  株式会社スタジオジブリ,  Kabuşiki-gaişa Sutacio Ciburi ,  Türkçe  Stüdyo Ghibli), Haziran 1985'te kurulan Japon  film stüdyosudur . Şirketin logosu  Komşum Totoro  filminin ikonik karakteri  Totoro 'dur. Şirketin ana binası  Tokyo 'nun  Konagei  semtinde bulunmaktadır. [1]

Stüdyonun yapmış olduğu  Gökteki Kale ,  Komşum Totoro ,  Küçük Cadı Kiki  gibi birçok  anime  filmi  Animage  Anime Büyük Ödülü'nü kazanmıştır (sırasıyla 1986, 1988, 1989). 2002 yılında  Ruhların Kaçışı  filmi  Altın Ayı  ve en iyi animasyon dalında  Akademi Ödülü 'nü kazanmıştır.

Ghibli ismi, arapça  sirocco  (Akdeniz rüzgarı) kelimesinden gelmektedir. İtalyanlar İkinci Dünya Savaşı'nda Sahra Çölü'nde kullandıkları keşif uçaklarına bu adı vermişlerdir. Hayao Miyazaki'nin uçaklara olan büyük ilgisi bilinmektedir ve stüdyonun anime endüstrisinde yeni bir rüzgar estirmesini umarak bu ismi koymuştur. [2]

İtalyanca'da ghibli sert bir  g  harfi ile telaffuz edilirken, stüdyonun ismi  c  harfi ile telaffuz edilir (ciburii).

Stüdyo, Haziran 1985'te  Hayao Miyazaki ,  Isao Takahata  ve yapımcı  Toshio Suzuki  tarafından kurulmuştur. Stüdyonun kurulmasından önce Miyazaki ve Takahata'nın japon animasyon sektöründe uzun süreli bir deneyimleri bulunmaktadır. İkisi  Güneşin Prensi Horus  ve  Panda Kopanda!  filmlerinde ortak olarak çalışmıştır. Suzuki ise  Animage  adlı manga dergisinde editörlük yapmıştır.

Stüdyo, 1984 yılında Hayao Miyazaki tarafından yönetilen  Rüzgarlı Vadi  filminin elde ettiği başarının ardından kurulmuştur. Film, aynı adlı iki ciltlik manga serisinin animasyona aktarılmış halidir.  Animage  dergisinde yayınlanan serinin filme aktarılması ekibinde Suzuki ve Miyazaki beraber yer almıştır. [2] [3]  İkisi daha sonra Studio Ghibli'yi kurmuş ve bu yeni stüdyoya katılması için Takahata'yı davet etmişlerdir.

Stüdyo yoğunlukla Miyazaki tarafından, ve ikinci en üretken yönetmen Takahata tarafından yazılan ve yönetilen filmler üretmiştir. Bunun yanında  Yoshifumi Kondo ,  Hiroyuki Morita  ve  Gorō Miyazaki  gibi yönetmenlerin filmleri de stüdyonun yaptığı filmler listesinde yer alır. Studio Ghibli'nin ürettiği bütün Miyazaki filmlerinin müziklerinde  Joe Hisaishi 'nin imzası vardır.

Birçok Ghibli filminin Japonya'daki dağıtımını  Toho  şirketi üstlenmiştir. Yurtdışında ise  Walt Disney , filmlerin dağıtım hakkını satın almıştır.

Studio Ghibli ile  Animage  dergisi arasında yakın bir bağ vardır. Dergi, stüdyo ve üyeleri hakkında makalelerin yayınlandığı "Ghibli Notes" adlı bir köşeyi okuyucularıyla paylaşmaktadır. Ghibli filmleri ve diğer çalışmalarında yapılmış sanat çalışmaları derginin kapağında sık sık yer almaktadır. 1999 ve 2005 yılları arasında Studi Ghibli  Animage  dergisinin yayıncı şirketi  Tokuma Shoten `e bağlı bir şirket olarak çalışmıştır.

Ekim 2001'de Tokyo'da  Ghibli Müzesi  açılmıştır. Müze, stüdyonun filmlerine ait çeşitli eserleri sergilemektedir, bunun yanında müzeden başka hiçbir yerde yayınlanmayan kısa animasyonların gösterimini yapmaktadır.

Studio Ghibli, yurtdışında filmlerin yayınlanmasında "no-edits" (düzenlemesiz) politikasını sıkı bir şekilde uygulamasıyla bilinir. Bunun sebebi, Miyazaki'nin  Rüzgarlı Vadi  filminin Amerika'da yayınlanması esnasında dublajının oldukça fazla değiştirilmiş, isimlerin değiştirilerek filmin daha "Amerikanvari" hale getirilmiş ve filmin isminin  Warriors of the Wind  olarak değiştirilmiş olmasıdır. Filmin ayrıca çoğu kısmı kesilmiş ve ağır bir şekilde düzenlenmiştir. Bunun üzerine Miyazaki diğer Ghibli filmlerinin yurtdışında yayın haklarının alınması uzun süre izin vermemiş, yıllar sonra "no-cut" (kesme yok) taahhütüyle yayınlanmasına izin vermiştir. Bu politika,  Miramax 'ın başkan yardımcısı Harvey Weinstein'in  Prenses Mononoke  filminin daha satılabilir hale getirilmesi için düzenlenmesi talebine Miyazaki'nin otantik bir  katana  hediyesi göndermesiyle daha sembolik bir hale gelmiştir. Katana, "kesme yok" uyarısını basit bir şekilde dile getirmiştir. [4]

Şubat 2008'de, Toshio Suzuki Studio Ghibli'nin 2005'ten beri yürüttüğü başkanlık görevinden ayrılmış ve yerini Walt Disney Japonya'nın eski başkanı Koji Hoshino'ya bırakmıştır. Suzuki bu istifanın sebebini yapımcılık görevini çalışanlarından beklemek yerine eskiden olduğu gibi kendisinin yapmak istediği olduğunu belirtmiştir. Hoshino'ya görevi bırakmasının nedeni ise Hoshino'nun 1996'dan beri stüdyonun filmlerinin satılmasına yardımcı olması ve Prenses Mononoke filminin A.B.D.'de yayınlanmasında büyük yardımının dokunmasıdır. [5]

Haziran 2013'te Rüzgar Yükseliyor filminin yayımlanmasının ardından Hayao Miyazaki resmi olarak emekliye ayrılmıştır.

Stüdyonun yayınlanan son filmi  Isao Takahata  nın 2013 tarihli The Tale of Princess of Kaguya'dır.Şirket, uzun metrajlı film yapımını durdurmuştur.

1984 yapımı  Rüzgarlı Vadi  filmi Studio Ghibli filmi olarak kabul edilmesine rağmen, stüdyonun kuruluş tarihi olan 1985'ten önce çekilmiştir.