Türkiye Sigorta ve Reasürans Şirketleri Birliği  ( TSRŞB ),  sigortacılık  mevzuatına göre  Türkiye 'deki tüm sigorta ve  reasürans  şirketlerinin üye olmaya mecbur olduğu meslek kuruluşu. 5684 sayılı  Sigortacılık Kanunu  uyarınca bir " tüzel kişiliği haiz kamu kurumu " olarak kurulmuştur. [1]  Merkezi  İstanbul 'da olan birliğin başka bir yerde şubesi yoktur.

TSRŞB üyeleri sadece Türkiye'de kurulu sigorta ve reasürans şirketlerinden oluşur,  acenteler  gibi sigorta aracıları veya fertler üye olamaz.

Sigortacılık Kanunu'nun 24. maddesinin 7. fıkrasında Birliğin görevleri şu şekilde sayılmaktadır:

1. Sigortacılık mesleğinin gelişmesini temin etmek 
2. Üyelerinin dayanışma, birlik ve sigortacılık mesleğinin gerektirdiği vakar ve disiplin içinde ekonominin ihtiyaçlarına uygun olarak çalışmalarını sağlamak 
3. Haksız rekabeti önlemek üzere gerekli kararları almak ve uygulamak

Ancak Birlik, kendi web sitesinde [2]  "misyon"unu (görevini) kanuna göre daha geniş bir kapsamda ele almıştır. Birliğin kendi kabul ettiği görevleri arasında, Kanunda belirtilenlerin yanı sıra; kamu idaresine danışma mahiyetinde görüş belirtmek, yurtdışındaki benzer kuruluşlarla ilişkiler geliştirmek, eğitim faaliyetlerinde bulunmak ve yan kuruluşlar kurmak da bulunmaktadır.

Osmanlı İmparatorluğu 'nda sigortacılık 1870'lerden itibaren yabancı şirketler tarafından başlatıldı. Sigortacılığın gelişmesiyle bu şirketler kendi aralarında örgütlenme ihtiyacı hissettiler ve " Türkiye Sigortacılar Sendikası "nı oluşturduklar. 1916'da bu kuruluşun adı " Türkiye'de Çalışan Sigorta Şirketleri Cemiyeti " olarak değiştirildi. O dönemde Cemiyet'in 81 üyesi vardı. [3]

1923 yılında  Türkiye 'nin kurulmasının hemen ardından bu cemiyet feshedildi ve yerine " Sigortacılar Kulübü " kuruldu. 1927'de Kulübün adı " Sigortacılar Cemiyeti Daire-i Merkeziyesi " oldu. 1959 yılında Sigorta Şirketlerinin Murakabesi Hakkında 7397 Sayılı Kanunun çıkarılmasıyla birlikte adı " Sigorta ve Reasürans Şirketleri Birliği " ve nihayet 1975'te kabul edilen ana tüzük ile " Türkiye Sigorta ve Reasürans Şirketleri Birliği " olarak değiştirildi. [3]

1987 yılında çıkarılan ve Sigorta Şirketlerinin Murakabesi Hakkında Kanun'da değişiklik yapan bir kanun ile, Birliğe " kamu kurumu niteliğinde meslek kuruluşu " statüsü verildi. Bir başka değişiklik sonucu Birliğin organ seçimlerinin hâkim nezaretinde yapılması benimsendi. [3]