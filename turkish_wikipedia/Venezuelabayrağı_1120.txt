Venezuela bayrağı  günümüzdeki bayrağa benzer şekilde ilk olarak 1806 yılında göndere çekilmiş, zaman içerisinde ülkenin konumu nedeniyle de birçok kez değişikliğe uğramış, yapılan son değişiklik ile günümüzde kullanılan hali ile 12 Mart 2006 tarihinde resmi olarak kullanılmaya başlanmıştır.

Venezuela günümüzde kullanılan bayrağa benzer ilk bayrağını  Francisco de Miranda  önderliğinde göndere çekmiş, 1819 ile 1830 yılları arasında üyesi olduğu  Büyük Kolombiya  devletler birliğinin bayrağını kullanmıştır. Birliğin dağılması sonucu 1830 yılında günümüzdeki bayrağın yıldız olmadan halini kullanmaya başlayan ülke, 1859 yılında bayrağa yedi yıldız ilave ederek kullanmıştır. 1954 yılında anayasal düzenleme ile bayrağın şeklini yasal düzene bağlayan ülke, 12 Mart 2006 tarihinde bayrağa sekizinci yıldız ilave edilerek günümüzdeki halini almıştır.

Bayrağı yatay olarak üç eşit parçaya bölen şeritler sırasıyla sarı, mavi ve kırmızı renklerden oluşmaktadır. Mavi şeritin ortasında yarım daire oluşturacak şekilde konumlandırılmış sekiz adet beş köşeli yıldız bulunmaktadır. Sarı renk güneş ışığını ve Güney Amerika'nın altın topraklarını simgelemektedir. Mavi renk İspanya'dan bağımsızlığı ve İspanya ile arasına mesafe koyan denizi temsil etmektedir. Kırmızı renk ise cesareti ve Venezuela'nın kurtuluşu için  Simón Bolívar  tarafından başlatılan devrimde akıtılan kanı sembolize etmektedir. Bayrakta bulunan sekiz yıldızdan yedisi ülkenin bağımsızlığı için mücadele veren yedi ili temsil ederken, sekizinci yıldız Simón Bolívar'ın 1817 yılındaki kararnamesinde işaret ettiği ve Guyana'nın bağımsızlığının anısına konulmasını istediği yıldızı temsilen 2006 yılında bayrağa ilave edilmiştir.

Bayrağın milli bayrak olarak kullanıldığı bu formatın dışında ayrıca resmi bayrak kullanılmakta olup, bu bayrakta göndere çekilen tarafta sarı şerit üzerinde sol köşeye gelecek şekilde konumlandırılmış ülkenin resmi arması bulunmaktadır.

İlk Cumhuriyet kurulduğunda kullanılan bayrak (1811)

Büyük Kolombiya bayrağı (1819)

Venezuela bayrağı (1836-1859)

Federasyon bayrağı (1859)

Federasyon bayrağı (1859-1863)

Venezuela bayrağı (1863-1905)

Venezuela bayrağı (1905-1930)

Venezuela bayrağı (1930-2006)