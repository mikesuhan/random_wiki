Türk Telekom  (tam adıyla  Türk Telekomünikasyon Anonim Şirketi )  PTT 'nin  telekomünikasyon  ve  posta  hizmetlerinin 24 Nisan 1995 tarihinde [3]  birbirinden ayrılması sonucunda Türkiye'ye telekomünikasyon hizmetlerini sunmak amacıyla devlet tarafından kurulmuş şirket.

Yapılan özelleştirilmeden sonra tekrar 24 Şubat 2017 yılında yayımlanan kararname ile devlete ait yüzde 6,68 hissenin Türkiye Varlık Fonu'na devredilmesi kararlaştırıldı. [4] [5]

18 Haziran 1994 tarih ve 4000 sayılı kanun ile PTT İşletmesi Genel Müdürlüğü'nün, T.C. Posta İşletmesi Genel Müdürlüğü ve Türk Telekomünikasyon Anonim Şirketi şeklinde yeniden yapılanması öngörülmüş olup, 24 Nisan 1995 tarihinden itibaren iki kurum birbirinden ayrı olarak çalışmaya başlamışlardır. [6]

2005 yılı Kasım ayında özelleştirme kapsamında şirketin %55 hissesi  Suudi  şirketi  Oger Telekom 'a (Oger Telekomünikasyon Anonim Şirketi) 21 yıllığına devredilmiştir. 6 milyar 550 milyon dolara gerçekleşen devir, cumhuriyet tarihinin en büyük ihalesi olmuştur. [7]  Ancak bu rekor 2013 yılında, İstanbul'a yapılacak olan üçüncü havalimanı ihalesi ile el değiştirmiştir. [8]  Devir sırasında kablo televizyon yayını ve kablo internet hizmetleri  Türksat 'a aktarılırken, deniz haberleşmesi ve seyir güvenliği hizmetleri de Kıyı Emniyeti ve Gemi Kurtarma İşletmeleri Genel Müdürlüğü'ne devredilmiştir. [9]  Şirketin 2000 yılında 70.000'i aşan çalışan sayısı, özelleştirme süreci ve sonrasında mevcut pek çok çalışanın başka kamu kurumlarına geçmesinin ardından, 2009 yılı başında 30.000 civarına düşmüştür. Türk Telekom, 2009 ve 2010'da 2 yıl üst üste Türkiye'nin en değerli markası seçilmiştir.

Ulaştırma Bakanlığı'nın 16 Mart 1998 tarihli ihalesiyle, GSM 1800 mobil telefon işletme lisansı Türk Telekom'a verilmiştir. Bunun sonucunda 8 Mayıs 2001 tarihinde Türk Telekom'a bağlı olmak üzere  Aycell Haberleşme ve Pazarlama Hizmetleri A.Ş.  kurulmuştur. Şirket, teknik açılışını 22 Ağustos 2001 tarihinde, dönemin Başbakanı  Bülent Ecevit  ve yine dönemin Ulaştırma Bakanı  Oktay Vural  arasındaki bir telefon görüşmesi ile yapmıştır. 8 Nisan 2004 tarihinde Aycell ve  Aria  GSM operatörleri,  Avea  çatısı altında birleştirilmiştir. Zaman içerisinde diğer ortakların paylarını satın alan Türk Telekom, günümüzde Avea'nın tamamına sahiptir. [10]  26 Ocak 2016 tarihinde, şirketin CEO'su Rami Aslan zaten Türk Telekom Grubu altında yer alan Avea ve  TTNET  markalarının tek çatı altında toplanarak hizmetlerine Türk Telekom adı altında devam edileceğini açıkladı. [11]

Türkiye'nin tüm  telefon  ve  internet  servis sağlayıcıları içinde kendi kurulu altyapısına sahip birinci firma konumunda olup diğer internet servis sağlayıcılara ve sabit telefon hizmeti (STH) veren firmalara da toptan satış yöntemi ile hizmet vermektedir. İnternet Veri Merkezi'ni [12]  de içeren Türk Telekom, sabit hattan  mobil telekomünikasyona , yazılımdan  çağrı merkezine  kadar geniş bir yelpazede hizmet sunmaktadır. Türk Telekom'un Şubat 2015 itibarıyla 12.9 milyon  sabit erişim hattı , 7,8 milyon  genişbant  (toptan), 17 milyon  mobil  abonesi, 1,8 milyon  IPTV  abonesi bulunmaktadır.  Almanya 'da Türk Telekom Mobile ile  mobil telekomünikasyon  alanında hizmet sunmaktadır.

Şirket özelleştirildikten sonraki ortaklık yapısı aşağıda açıklandığı şekildedir: [13]