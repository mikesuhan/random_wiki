Candeğer Furtun  (d. 1936,  İstanbul ) Türk  seramik  sanatçısı. Seramik sanatında figürü andıran ve organik şekillere uzanan çalışmaları ile bilinmekte ve figüratif  minimal  çalışmaları ile dikkat çekmektedir. [1]

1936 yılında  İstanbul 'da doğdu. 1941-1947 yılları arasında Şişli Terakki Lisesi İlkokulu, 1947-1952 arasında İngiliz Kız Ortaokulu ve 1952-1953 yılları arasında ise İngiltere'de Brighton School for Girls'de eğitim gördü.  Türkiye 'ye dönünce 1954-1957 yılları arasında  İstanbul Devlet Güzel Sanatlar Akademisi  Orta Resim Bölümü Nurullah Berk Atöylesi'ni tamamlayıp takip eden iki yıl içinde aynı kurumun yüksek seramik bölümünden mezun oldu.  İstanbul Üniversitesi 'nin kimya bölümünde özel izinle kil ve mineral alanında çalışmalar gerçekleştirdi. Ardından Eczacıbaşı Seramik Fabrikası Sanat Atölyesi'ne geçti. 1962 yılında Fullbright bursu ile  Amerika Birleşik Devletleri 'ne gitti. 1963'de Amerikan El Sanatları Okulu Seramik Bölümü'nde yüksek lisansını tamamladı. Aynı yıl içerisinde Worcester El Sanatları Merkezi’nde kendi alanında dersler verdi. [2]  Türkiye'ye döndükten sonra 1964 yılında kendi atölyesini kurdu. [3] [4]  1965 sonrasında  İstanbul 'da bulunan atölyesinde çalışmalarına devam etti.

Sanat hayatının ilk yıllarında işlevsel biçimler üzerine yoğunlaştı. 1960'lı yılların ortalarından itibaren ise bu özelliğinden vazgeçerek önce  plastik  özellikleri öne çıkaran kaplara ardından da organik ve doğal figürlere yöneldi. Bu değişimle düzenlediği bir sergiye katılan seramik sanatçısı  Sevim Çizer  kendisinden etkilen isimlerden biri oldu. [5]  1970'li yıllarda  Hamiye Çolakoğlu ,  Atilla Galatalı ,  Güngör Güner ,  İlgi Adalan ,  Mustafa Tunçalp ,  Erdinç Bakla  ve  Jale Yılmabaşar  gibi sanatçılar ile seramik sanatına canlılık ve yenilik getiren isimlerden biri oldu. [6]  Önceden denediği organik figürler 1980'lerde zaman zaman figürü andıran,  dairesel  ve ince hatların hakim olduğu kabartmalar halini aldı. Bu yıllarında verdiği eserler daha fazla hacim kazanarak çerçeve sınırlarını zorlar hale geldi. Sanatındaki bu değişimlerinin ardından serbest biçim anlayışına 1990'lı yıllarda ulaştı ve ilk serbest ürünleri sayılan  kol ,  bacak  ve  el  dizinlerini gerçekleştirdi. [7]  Son dönem çalışmalarında ise insan bedeni parçalarına ve bunların tekrarlarından oluşan kompozisyonlara yer verdi. [8]