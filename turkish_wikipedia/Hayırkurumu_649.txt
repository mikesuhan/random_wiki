Hayır kurumu , ihtiyaç sahiplerine yardım etmek amacıyla kurulmuş, kâr amacı gütmeyen kuruluş. Bir hayır kurumu tarafından ya da hayırseverler tarafından halkın ücretsiz olarak yararlanması için yaptırılan çeşme, okul, hastane gibi yapılara  hayrat  denir. [1]

Arapçadan Türkçeye geçmiş bir sözcük olan  hayır , "karşılık beklemeden yapılan iyilik" anlamına gelir. [2]

Hayır kurumları çok geniş bir yelpazede faaliyet gösterirler. Örneğin yaşlılara, sokak çocuklarına, yoksullara, sokak hayvanlarına, mültecilere, belirli bir hastalıktan muzdarip kimselere vb. gibi çok farklı gruplara gerek maddî gerek manevî anlamda yardımcı olmaya çalışan hayır kurumları olduğu gibi doğanın ve çevrenin korunması için faaliyetlerde bulunan hayır kurumları da vardır.

Hayır kurumlarının faaliyetleri genellikle toplanan bağış ve yardımlarla finanse edilir. Bunun yanı sıra bazı hayır kurumları devletlerden ve uluslararası organizasyonlardan da destek alırlar. Bazı hayır kurumlarının giderleri kendi adlarına kurulan  vakıflar  aracılığıyla sağlanır.