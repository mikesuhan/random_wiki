Harald Glööckler  (d.30 Mayıs 1965, Moulbronn-Zaiserwiher,  Almanya )  Haute-Couture  tasarımlarıyla tanınan  Alman   modacı . [1]  Asıl adı Harald Glöckler’dir.

Glööckler küçük yaşlardayken, ailesi restoran işletiyordu. Glööckler’in anlattığına göre, annesi, babasının sebep olduğu bir merdiven kazası sebebiyle yaşamını yitirdi ancak annesinin ölümü resmi kayıtlara kaza olarak geçti. Bu sırada 13 yaşında olan Glööckler, yaşanan bu talihsiz olaydan sonra 1992 yılında ölen babasıyla bir daha hiç konuşmadı. Glööckler’in bir de kendinden küçük erkek kardeşi vardır. [2]

Glööckler çok küçük yaşlardan beri  moda  ile yakından ilgileniyor ve yakınlarına gece kıyafetleri dikiyordu. İlk olarak  Mühlacker’de  bulunan bir moda evinde, erkek kıyafetleri bölümünde çalışmaya başladı. Kariyerinde yükselen ilk adımları, 1987 yılında sevgilisi ve aynı zamanda menajeri olan, tuhafiyeci Dieter Schroth ile birlikte  Stuttgart’ta  açtığı butikte, kendisinin tasarladığı  jean  ve  gömlekleri  satarak attı. İkili, 1990 yılında Pompöös markasını kurdu. 1992 yılında asıl adı olan Glöckler’i, Glööckler olarak değiştiren tasarımcı, bundan iki sene sonra, ilk moda defilesini  Stuttgart’ta  gerçekleştirdi. 2003 yılında  Berlin Boulevardzeitung B.Z  (Berlin Bulvar Gazetesi) tarafından verilen Berliner Bär ödülüne layık görüldü. Harald Glööckler,  Alman Çocuk Yardım Fonu’nun  iyilik elçisi ve aynı zamanda çocuk yardım fonunun da başkanı olarak görev yapmaktadır. 2004 yılında  PETA’nın  “Sadece hayvanlar kürk giyer” sloganıyla gerçekleştirdiği Hayvanları Koruma Organizasyonu için çıplak poz vermiştir. [3]  Glööckler’in markasında kullandığı taç logosu, genellikle “POMPÖÖS” yazısıyla birlikte kullanılır. Ünlü tasarımcı  Berlin’de , sevgilisi ve aynı zamanda iş arkadaşı olan Dietrich Schroth ile birlikte hayatını sürdürmektedir.