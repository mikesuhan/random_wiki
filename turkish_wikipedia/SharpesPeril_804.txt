Sharpe's Peril ,  Bernard Cornwell ’in aynı adlı roman dizisinden televizyona uyarlanan  Sharpe  adlı film dizisinin onaltıncı ve son bölümüdür. İlk olarak 2008 yılında gösterilen filmde  Sean Bean  ve  Daragh O'Malley  başrollerdedir. Film 1993-1997 yılları arasında çekilen dizinin devamı niteliğinde olsa da  Napolyon Savaşlarını  değil  Birleşik Krallık  hakimiyetindeki  Hindistan ’da yaşananların anlatıldığı ikinci filmdir.

Film serideki bir önceki film olan Sharpe’s Challenge’de kalınan yerden devam eder. İngiltere’ye doğru yola çıkan Richard Sharpe (Sean Bean) ve Patrick Harper (Daragh O'Malley) nişanlısı Binbaşı Joubert (Pascal Langdale) ile buluşabilmek için Kalimgong kalesine gitmek üzere olan Marie-Angelique Bonnet’ye (Beatrice Rosen) yol arkadaşlığı etmek zorunda kalırlar. Yolda  Madras ’a giden bir kafile ile karşılaşırlar. Kafilede Birleşik Krallık ve  Doğu Hindistan Şirketi  ordularından askerler bulunmaktadır. Genç asteğmen Beauclere (Luke Ward-Wilkinson), Binbaşı Tredinnick (David Robb) ve Subedar Pillai (Rajesh Khattar) askerlere kumanda etmektedir.

Kafilede ayrıca hainlikle suçlanan asker Barabbas (Amit Behl), Hint bir prenses (Nandana Sen) ve Binbaşı Tredinnick'in hamile eşi (Caroline Carver) vardır. Kafile isyancı Chitu’nun adamlarının saldırısına uğrasa da Kont Dragomirov’un (Velibor Topic) süvarilerinin gelmesi üzerine yollarına devam edebilirler. Kafilede uygun kimse bulunmadığından sorumluluk Sharpe’a kalır.

Sharpe, kafiledeki esir askerin ilk karısını öldüren Obadiah Hakeswill’in oğlu olduğunu öğrenince kendisini kaybeder ve adamı öldüresiye döver. Kafiledeki Çavuş Wormwood (Steve Speirs) ise Sharpe’ın kumandasından memnun değildir ve adamlarını ona karşı kışkırtmaya başlar.

Kalimgong’a varan kafile kale komutanı General Sir Henry Simmerson (Michael Cochrane) hariç herkesin öldürüldüğünü görürler. İşkence gören Sharpe’ın azılı düşmanı Simmerson ise kendinde değildir. Marie-Angelique'in nişanlısı Binbaşı Joubert kaledeki ölüler arasında bulunamayınca yaşadığına dair bir umut belirir.

Yoluna devam etmek durumunda olan kafile haydutlar tarafından yağmalanmış bir köye rastlar. Köyün hasatı çalınmış ve küçük bir kız hariç tüm köylüler öldürülmüştür. Olayları bir araya getiren Sharpe köyün afyon hasadı yaptığını, saldırıyı da haydutların değil Kont Dragomirov ve Binbaşı Joubert’in yaptığını düşünür.

Kafile yıkık bir köprüye geldiğinde nehrin karşı tarafına geçiş sırasında Dragomirov tarafından pusuya düşürülür. Joubert, Marie-Angelique’i kaçırır. Wormwood’a rağmen haydutların peşine düşen Sharpe çete tarafından kurulan tezgâhı ortaya çıkaracaktır.