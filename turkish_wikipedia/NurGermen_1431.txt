Nur Germen  (d. 1948,  Ankara ), Türk emekli millî basketbol oyuncusu, antrenörü ve yorumcusu.

Kolejliler ,  Galatasaray ,  Muhafızgücü ,  Tofaş SAS  ve  Yenişehir Meysu 'da basketbol oynadı.

76 kez genç ve A millî oldu. 1971 ve 1975 yıllarında  Avrupa Basketbol Şampiyonası 'na katılan  Türkiye Millî Basketbol Takımı 'nde yeraldı.

1972 yılında aktif sporcuyken  Galatasaray Lisesi 'nin erkek basketbol takımını çalıştırmaya başladı.  Galatasaray 'da 1983 yılında yardımcı antrenörlük yaparak 1. Ligde çalıştırıcılık kariyerine başlayan Germen, 1984-85 sezonunda A takımının başına geçti ve sarı-kırmızılı takımın 16 yıl aradan sonra  Türkiye Basketbol Ligi  şampiyonu olmasında pay sahibi oldu. Bu başarısına rağmen 1985-86 sezonunun başında görevine son verildi.

1986-87 sezonunda  Nasaş  takımını çalıştıran Germen takımının ligde 11. sırada yeralarak küme düşmesine engel olamadı.

1987-88 sezonunda yeniden  Galatasaray 'la anlaşan ve menajerlik görevine getirilen Germen, başarısız bir sezon geçiren ve bir ara küme düşme potasına inen sarı-kırmızılı takımın  Amerikalı  antrenörü  Jack Avina  ve Basketbol Şube Sorumlusu  Faruk Süren  ile sorunlar yaşadı ve görevinden ayrıldı.

1991-92 sezonunda  Çukurova 'ya transfer olan  Aydan Siyavuş 'un yerine  Karşıyaka 'ya antrenör olan Germen, takımının başında 26 maçta 10 galibiyet aldı ve takımı 11. sırada yeralınca play-off'tan uzak kaldı.

Karşıyaka'nın sözleşme imzalamaması üzerine Germen bu defa millî takımın başına getirilen  Aydan Siyavuş 'un çalıştırdığı  Çukurova 'nın antrenörlüğüne geldi. Ancak bu kulübün 1992 yazında sportif faaliyetlerine son vermesi üzerine 1992-93 sezonunu takım çalıştıramadan geçirmek zorunda kaldı.

25 Mayıs 1993 tarihinde ise,  Avrupa Basketbol Şampiyonası  öncesinde  Galatasaray 'la anlaşan  Aydan Siyavuş 'un yerine millî takımın antrenörlüğüne getirildi. 12 yıl aradan sonra katılınan  Avrupa Basketbol Şampiyonası 'nda beklenen sonucu alamayan, 1995 Şampiyonası elemelerinin ilk maçlarında 3 karşılaşmada 3 yenilgi alan Germen  Türkiye Basketbol Federasyonu  tarafından görevden alındı ve yerine  Çetin Yılmaz  getirildi.

2007 Haziran ayında  Galatasaray  Basketbol Şubesi Genel Koordinatörlüğü'ne getirildiyse de, sarı-kırmızılı takımın  Türkiye Kupası 'ndan elenmesi üzerine görevine son verildi.

2010-11 sezonundan beri  Lig TV 'de basketbol yorumculuğu yapmaktadır.