Koordinatlar :  37°30′49.23″K   43°7′6.03″D ﻿ / ﻿ 37.513675°K 43.1183417°D ﻿ /  37.513675; 43.1183417   Habur Çayı ,  Habur Suyu  olarak da bilinir,  Doğu Anadolu Bölgesi 'nde,  Dicle Irmağı 'nın kollarından biri. Güneydoğu Toroslar'ın en yüksek kütlesi olan Hakkari Dağları'ndan çıkan küçük akarsuların birleşmesiyle oluşur. Genellikle kuzey-güney doğrultusunda akarak  Şırnak ilinin   Uludere  ilçesinden  Irak  topraklarına geçer. Burada önce güneybatıya, sonra da batıya yönelir.  Zaho 'nun batısında kuzeydoğudan (Hakkari Dağlarının batı kesimlerinden kaynaklanıp bir süre güneye aktıktan sonra  Türkiye - Irak  sınırını çizen)  Hezil Çayı  (Nizil) kolunu alır. Bundan sonra yaklaşık 20 km boyunca doğu-batı doğrultusunda Türkiye-Irak sınırını çizer.  Şırnak 'a bağlı  Silopi  ilçesinin güneyinde,  Türkiye - Suriye - Irak  sınırlarının birleştiği noktada doğudan  Dicle Irmağına  karışır.

Doruklarında sürekli kar bulunan dağlardan kaynaklanan derelerle beslendiği için Habur Çayı'nın özellikle yukarı çığırında suları boldur. Türkiye ile Irak arasındaki  Habur Sınır Kapısına  da adını vermiştir.